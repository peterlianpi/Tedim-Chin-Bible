<?xml version="1.0" encoding="UTF-8"?>
<usx version="2.0">
  <book code="2CH" style="id">2 Chronicles</book>
  <para style="mt">2 Chronicles</para>
  <chapter number="1" style="c"/>
  <para style="p">
    <verse number="1" style="v"/>David’ tapa Solomon in ama kumpi gam kho takin lenkip hi, bang hang hiam cih leh Topa ama Pasian in ompih a, a lian mahmahin amah bawl hi.
  </para>
  <para style="p">
    <verse number="2" style="v"/>Solomon in Israel khempeuh tung, a tultul leh a zaza-a a ukte tung, thukhente tung, leh Israel khempeuh sunga makai khempeuhte tung, leh beh lutangte tungah thu gen hi.
  </para>
  <para style="p">
    <verse number="3" style="v"/>Tua ciangin Solomon, leh amah tawh a om a kikhawm khempeuh, Gibeon-ah a om mual dawn-a biak piakna munah pai uh hi; bang hang hiam cih leh Topa’ nasem Moses in gamlak ah a bawlsa Pasian’ kikhopna buk tua lai-ah om hi.
  </para>
  <para style="p">
    <verse number="4" style="v"/>Ahih hangin David in Kiriath-jearim panin ama adingin a bawlsaknasa munah Pasian’ thuciamna singkuang paipihto khin hi; bang hang hiam cih leh amah in Jerusalem ah tua adingin puanbuk khat lamsak khin hi.
  </para>
  <para style="p">
    <verse number="5" style="v"/>Tua tham loin Hur’ tapa Uri, a tapa Bezalel in a bawl sumngo biaknatau pen Topa’ biakbuk mai tua lai-ah om hi. Tua ciangin Solomon leh a kikhawm mite in Topa thu dong uh hi.
  </para>
  <para style="p">
    <verse number="6" style="v"/>Tua ciangin kikhopna bukah a om, Topa mai-a sumngo biaknatau ah Solomon paito-in tua tungah meihal biakna ganhing tulkhat pia hi.
  </para>
  <para style="p">
    <verse number="7" style="v"/>Tua zanin Solomon tungah Pasian kilang a, ama kiangah, “Nang kong piak ding hong ngen in,” a ci hi.
  </para>
  <para style="p">
    <verse number="8" style="v"/>Tua ciangin Solomon in Pasian kiangah, “Nangmah in ka pa David tungah a lian leh a kip itna na lak khin a, ama taangin kumpi-in keimah nong koih khin hi.
  </para>
  <para style="p">
    <verse number="9" style="v"/>Topa Pasian aw, leitung leivui zahin a tam mi tungah kumpi-in kei hong koih khin na hih manin ka pa David tungah na thuciamna tu-in hong tung sak in.
  </para>
  <para style="p">
    <verse number="10" style="v"/>Hih mite ka uk theih nadingin tu-in pilna leh theihna hong pia in; bang hang hiam cih leh hih zah-a a tam hih na mite kua in uk zo ding ahi hiam?” a ci hi.
  </para>
  <para style="p">
    <verse number="11" style="v"/>Pasian in Solomon dawngin, “Hih thu na lungsim sungah om a, nangmah in neihsate, hauhna, pahtawina, ahih kei leh nang hong mudahte’ nuntakna ngen loin, a tungah kumpi-in nang kong koihna ka mite na uk theih nadingin nang adingin pilna leh theihna hong ngen na hih manin,
  </para>
  <para style="p">
    <verse number="12" style="v"/>pilna leh theihnate nangma tungah hong kipia hi. Nang ma-a kumpite kuamah in a neih ngei loh, nang khit-ate kuamah in zong tua bang a neih loh ding, hauhnate, neihnate, leh pahtawina zong, nangma tungah kong pia ding hi,” a ci hi.
  </para>
  <para style="p">
    <verse number="13" style="v"/>Tua ahih ciangin Gibeon-a om mual dawn-a biak piakna mun, kikhopna buk mai panin Jerusalem ah Solomon hong pai hi. Tua ciangin amah in Israel tungah a uk hi.
  </para>
  <para style="p">
    <verse number="14" style="v"/>Solomon in leengte leh sakol tung tuangte kaikhawm hi; amah in leeng tulkhat leh zali leh sakol tung tuang mi tulsawm leh tulnih nei a, leeng khuapite sung leh Jerusalem ah tuate koih hi.
  </para>
  <para style="p">
    <verse number="15" style="v"/>Tua ciangin kumpipa in Jerusalem ah suang bangin ngun leh kham olsak a, taamtaak singte pen Shefelah theiba sing bangin tam sak hi.
  </para>
  <para style="p">
    <verse number="16" style="v"/>Solomon in gamdang panin sakol a laknate in Izipt leh Kue pan hi a, kumpipa’ sumbawlte in a man ding pia-in Kue panin tuate ngah uh hi.
  </para>
  <para style="p">
    <verse number="17" style="v"/>Amaute in Izipt panin leeng khat ciangin ngun, shekel za gukin la uh a, sakol khat ciangin za leh sawmnga-in la uh hi; tua mah bangin amaute in zuakkhiat kik dingin Hit kumpite leh Siria kumpite khempeuh tung panin zong sakol leh leeng la uh hi.
  </para>
  <chapter number="2" style="c"/>
  <para style="p">
    <verse number="1" style="v"/>Tu-in Solomon in Topa’ min dingin biakinn khat leh ama adingin kumpi inn khat lam ding sawm hi.
  </para>
  <para style="p">
    <verse number="2" style="v"/>Tua ciangin Solomon in van pua ding mi tul sawmsagih leh mual tung gamah suang to ding mi tul sawmgiat, leh tuate a vaan dingin mi tulthum leh zaguk seh hi.
  </para>
  <para style="p">
    <verse number="3" style="v"/>Tua ciangin Solomon in Tai-ar kumpi Huram’ kiangah thu puak a: “Teen nading inn khat a lam nadingin ka pa David tungah taamtaak sing na puak mah bangin kei tungah zong hong puak in.
  </para>
  <para style="p">
    <verse number="4" style="v"/>En in, Israelte’ adingin a tawntung ading a kikipsaksa bangin, ama mai-ah a namtui nate ahi paknamtui hal nading leh Ompihna Anlum piak tawntung nading, leh sabbath nite leh khadet nite leh Topa i Pasian’ adingin a kisehsa pawi nite-in zing leh nitakin meihal biaknate piak nadingin Topa ka Pasian’ minin inn khat lamin ama tungah a ap ding ka hi hi.
  </para>
  <para style="p">
    <verse number="5" style="v"/>Kote’ Pasian in pasian khempeuh sangin lianzaw ahih manin ka lam ding inn in lian ding hi.
  </para>
  <para style="p">
    <verse number="6" style="v"/>Ahih hangin vantung, a sangpen vantung nangawn in amah huam zo lo ahih manin ama adingin kua in inn lam zo ding ahi hiam? Ama mai-ah paknamtui hal nading cih sim loh ama adingin inn a lamsak dingin kei in kua ka hi hiam?
  </para>
  <para style="p">
    <verse number="7" style="v"/>Tua hi a, tu-in ka pa David in a sehsa, Judah leh Jerusalem ah kei tawh a om nasep siamte tawh a semkhawm dingin kham, ngun, sumngo, leh sik, leh a ausan, a dupsan, puandumte, leh na sepna-ah zong siamna a nei mi khat hong puak in.
  </para>
  <para style="p">
    <verse number="8-9" style="v"/>Taamtaak, taaksan, leh cingsing zong, Lebanon panin hong puak in; bang hang hiam cih leh na nasemte in Lebanon sing phuk ding zia a theihna ka thei hi. Tua ciangin kei adingin sing tampi a sem dingin nangma nasemte in keima nasemte tawh om ding uh hi; bang hang hiam cih leh ka lam ding inn in lianin lamdang ding hi.
  </para>
  <para style="p">
    <verse number="10" style="v"/>Sing nasem sing a phukte’ adingin a kisuvui mangbuh beem tul sawmnih, mangbuhham beem tul sawmnih, leenggahzu tambong tul sawmli, leh sathau tambong tul sawmli ka pia ding hi,” a ci hi.
  </para>
  <para style="p">
    <verse number="11" style="v"/>Tua ciangin Tai-ar kumpi Huram in lai-in thuk-in Solomon kiangah khak a, “Topa in a mite it ahih manin amaute tungah kumpi-in nang hong koih hi,” a ci hi.
  </para>
  <para style="p">
    <verse number="12" style="v"/>Tua ciangin a lai sungah gen thuah lai a, “Topa adingin biakinn khat, leh ama adingin kumpi inn khat a lam ding, thu theihna leh thu telna tawh a kidim tapa pil, David tungah pia-in, van leh lei a bawl Israel Topa Pasian in thupha ngah ta hen.
  </para>
  <para style="p">
    <verse number="13-14" style="v"/>“Tu-in Dan minam numei khat’ tapa, thutelna tawh a kidim, siamna a nei, siapa Huram kong puak hi; ama pa in Tai-ar khuami ahi hi. Amah in kham, ngun, sumngo, sik, suang leh sing, leh a ausan, a dum, leh a dupsan puante leh saihadial puan, leh zepna nam khempeuh sem ding leh ka topa ahi na pa David’ mi khutsiamte ahi nangma mi khutsiamte tawh a semkhawm dingin ama tunga a kipia nasep khatpeuh peuh a sem dingin sinna neisa ahi hi.
  </para>
  <para style="p">
    <verse number="15" style="v"/>Tua ahih ciangin tu-in ka topa in a gensa mangbuh leh mangbuhham, sathau leh leenggahzute, na nasemte tungah puak in;
  </para>
  <para style="p">
    <verse number="16" style="v"/>tua ciangin na kisap sing peuhmah Lebanon panin kong phuk ding uh a, nangmah in Jerusalem ah na puaktoh theih nadingin phong-in tuipi tungah Joppa dong nang kiangah kong paipih ding uh hi,” zong ci lai hi.
  </para>
  <para style="p">
    <verse number="17" style="v"/>Tua ciangin a pa David in mi phazah a sim mah bangin, Solomon in Israel gam sunga om gamdang mi khempeuh mi phazah simna bawl hi; mi tulza khat leh tul sawmnga leh tulthum, leh zaguk pha hi.
  </para>
  <para style="p">
    <verse number="18" style="v"/>Amah in van pua dingin amaute tul sawmsagih, mual tung gamah suang to dingin tul sawmgiat, leh mite’ nasep a vaan dingin tulthum leh zaguk seh hi.
  </para>
  <chapter number="3" style="c"/>
  <para style="p">
    <verse number="1" style="v"/>Tua ciangin Solomon in Jerusalem sung Moriah Mual tung a, a pa David tungah Topa a kilahna mun, David in a seh-nasa mun ahi, Jebus mi Ornan ancilna phual-ah Topa’ inn lam ding kipan hi.
  </para>
  <para style="p">
    <verse number="2" style="v"/>Amah in ama uk a kum lina a kha nihna ni nih ni-in lam ding kipan hi.
  </para>
  <para style="p">
    <verse number="3" style="v"/>Pasian’ inn lam nading Solomon’ geelna in: a dung nidanga kizang tong-in, tong sawmguk hi a, a vai tong sawmnih ahi hi.
  </para>
  <para style="p">
    <verse number="4" style="v"/>Inn mai-a innliim in inn vai tawh kikimin tong sawmnih sau hi; tua ciangin a san’na in tong sawmnih ahi hi.
  </para>
  <para style="p">
    <verse number="5" style="v"/>Amah in taaksan tawh a innpi kawm dapin kham hoih tawh zut a, tua tungah nisuh leh khainiang bawl hi.
  </para>
  <para style="p">
    <verse number="6" style="v"/>Amah in suang manpha phutin a inn zeem hi. A kham in Parvaim kham ahi hi.
  </para>
  <para style="p">
    <verse number="7" style="v"/>Tua ahih ciangin amah in a inn—a innsunte, a sangkilte, a kawmte, leh a kongkhakte, kham tawh zut hi; tua ciangin a kawmte tungah kherubte bawl hi.
  </para>
  <para style="p">
    <verse number="8" style="v"/>Tua ciangin amah in siangthopen mun bawl hi; a dung in inn vai tawh kizui-in tong sawmnih hi a, a vai in tong sawmnih mah ahi hi; amah in kham hoih talen zaguk tawh zut hi.
  </para>
  <para style="p">
    <verse number="9" style="v"/>A kilhnate a gihna in kham shekel sawmnga ahi hi. Tua ciangin amah in a inn dawl tungnungte kham tawh zut hi.
  </para>
  <para style="p">
    <verse number="10" style="v"/>Amah in siangtho pen mun sungah sing kherub nih bawlin kham tawh tuate zut hi.
  </para>
  <para style="p">
    <verse number="11" style="v"/>Tua kherub tegel kha a kizalin tong sawmnih ahi hi; a khat’ kha khat in tong nga hi-in inn kawm ban a, tua ciangin a kha lang khat tong nga in a kherub dang khat’ kha ban hi.
  </para>
  <para style="p">
    <verse number="12" style="v"/>Tua mah bangin a kherub dang khat’ kha lang khat in tong nga hi-in inn kawm lang khat ban a, tong nga mah a sau a kha lang khat in a kherub masa’ kha tawh kizom hi.
  </para>
  <para style="p">
    <verse number="13" style="v"/>Hih kherubte’ khate in tong sawmnih huam hi; kherubte amau’ khe-in ding-in innpi sung lam nga uh hi.
  </para>
  <para style="p">
    <verse number="14" style="v"/>Tua ciangin amah in a dum leh a ausan leh a dupsan puante leh saihadial tawh a dalna puan bawl a, tua tungah kherubte bawl hi.
  </para>
  <para style="p">
    <verse number="15" style="v"/>Amah in inn mai san-ah tong sawmthum-le-nga a sang, a dawn tuakah tong nga a pha khuamluzepna a nei khuampi nih bawl hi.
  </para>
  <para style="p">
    <verse number="16" style="v"/>Amah in ngawng-a awhte bangin khainiangte bawlin khuampite dawnah koih hi; tua ciangin amah in mangkawlsing zakhat bawlin khainiangte tungah koih hi.
  </para>
  <para style="p">
    <verse number="17" style="v"/>Amah in tua khuamte, khat leitaw lam, a khat leilu lam, biakinn mai-ah phut hi; amah in leitaw lam-a om pen Jakhin phuakin, leilu lam-a om pen Boaz phuak hi.
  </para>
  <chapter number="4" style="c"/>
  <para style="p">
    <verse number="1" style="v"/>Amah in sumngo biaknatau, a dung tong sawmnih, a vai tong sawmnih a sang tong sawm a pha khat bawl hi.
  </para>
  <para style="p">
    <verse number="2" style="v"/>Tua ciangin amah in a kisung tuikuangpi bawl hi; tua in a bem hi a, a gei khat pen a gei khat dong tong sawm pha-in, tong nga sang a, a kimkot tong sawmthum pha hi.
  </para>
  <para style="p">
    <verse number="3" style="v"/>Tuikuangpi kimkot a nuai tong sawmthum sungah um gah limte om hi; tua um gahte gual nihin om a, tuikuangpi a kisun’in kisungkhawm pah hi.
  </para>
  <para style="p">
    <verse number="4" style="v"/>Bawngtal sawm-le-nihte tungah tua tuikuangpi kinga a, thum leilu lam nga a, thum nitumna lam nga-in, thum leitaw lam nga a, thum nisuahna lam nga hi; tuate tungah a tuikuangpi kinga a, a nung lam uh a sung lamah om hi.
  </para>
  <para style="p">
    <verse number="5" style="v"/>A sahna in khutpeek mai cia ahi hi; a geivial pen unok pak tawh a kibang hai geivial bangin kibawl hi; tua sungah tui tambong tulguk val ta hi.
  </para>
  <para style="p">
    <verse number="6" style="v"/>Amah in kisil nading tuikuang dang sawm zong bawl a, leitaw lamah nga, leilu lamah nga koih hi. Amaute in meihal biakna a, a zatte uh hihte sungah silsiang ding uh a, tuikuangpi in siampite’ kisil nading ahi hi.
  </para>
  <para style="p">
    <verse number="7" style="v"/>Tua ciangin amah in a kigelhsa bangin kham meivakkhuam sawm bawl a, biakinn sung leitaw lamah nga, leilu lamah nga koih hi.
  </para>
  <para style="p">
    <verse number="8" style="v"/>Amah in sabuai sawm zong bawl a, biakinn sung leitaw lam pangah nga, leilu lamah nga koih hi. Tua ciangin amah in kham kuang zakhat bawl hi.
  </para>
  <para style="p">
    <verse number="9" style="v"/>Amah in siampite’ inntual, leh inntual lian, leh inntual kongkhakte bawl a, a kongkhakte sumngo tawh zut hi.
  </para>
  <para style="p">
    <verse number="10" style="v"/>Tua ciangin amah in inn khang nisuahna lam kiu-ah tuikuangpi koih hi.
  </para>
  <para style="p">
    <verse number="11" style="v"/>Huram in beelte, kawbiate, leh kuangte zong bawl hi. Tua ahih ciangin Huram in Kumpi Solomon’ adingin Pasian’ inn a bawl nasep a zawhte in:
  </para>
  <para style="p">
    <verse number="12" style="v"/>Khuampi nihte, kuang-ukte, leh khuampite lu dawnah a om khawmluzepna nihte; leh khuampite lu dawnah a om khuamluzepna kuang-uk nihte a tuam dingin ngen bang-a kibawl nihte,
  </para>
  <para style="p">
    <verse number="13" style="v"/>leh khuampite tungah a om khuamluzepna kuang-uk nihte a tuam dingin ngen banga kibawl khat adingin mangkawlsing gual nih ahi ngen banga kibawl nihte adingin mangkawlsing zalite ahi hi.
  </para>
  <para style="p">
    <verse number="14" style="v"/>Amah in a din’nate, leh din’nate tungah a kikoih tuikuangte,
  </para>
  <para style="p">
    <verse number="15" style="v"/>leh a tuikuangpi khat, leh tua nuai-a om bawngtal sawm-le-nihte zong bawl hi.
  </para>
  <para style="p">
    <verse number="16" style="v"/>Topa’ inn dingin Kumpi Solomon’ adingin siapa Huram in a kihal sumngo tawh beelte, kawbiate, sikkeukate, leh hihte’ adingin nazat khempeuh a bawl hi.
  </para>
  <para style="p">
    <verse number="17" style="v"/>Jordan zanglei sung Sukkoth leh Zeredah kikal beel lei-ah kumpipa in hihte sung hi.
  </para>
  <para style="p">
    <verse number="18" style="v"/>Solomon in hih nate tampi tak bawl a, sumngo a gik zah kithei zo lo hi.
  </para>
  <para style="p">
    <verse number="19" style="v"/>Tua ahih ciangin Solomon in Pasian’ inn sunga om na khempeuh a bawlte in: kham biakna tau, Ompihna Anlum adingin sabuaite,
  </para>
  <para style="p">
    <verse number="20" style="v"/>a kigelhsa bangin biakinn sungnung mai-ah vak dingin kham citak meivakkhuamte leh a meivakte;
  </para>
  <para style="p">
    <verse number="21" style="v"/>kham siangpen tawh a kibawl a pakte, a meivakte, leh a tehte;
  </para>
  <para style="p">
    <verse number="22" style="v"/>kham siangtho tawh a kibawl a taitehte, kuangte, paknamtui adingin pakante, leh vutluahna hi a, siangthopen mun pai nading kongkhak sungnungte’ ading leh biakinnpi sung kongkhakte’ adingin biakinn kongkhak bilte in kham ahi hi.
  </para>
  <chapter number="5" style="c"/>
  <para style="p">
    <verse number="1" style="v"/>Tua bangin Topa’ inn ding Solomon in ahih nasep khempeuh kizo hi. Tua ciangin a pa David in a apsa nate Solomon in paipihin, Pasian’ inn van manpha koihnate sungah a ngunte, a khamte, leh um-le-beelte khempeuh a seng hi.
  </para>
  <para style="p">
    <verse number="2" style="v"/>Tua ciangin Zion a kici David khuapi sung panin Topa’ thuciamna singkuang a paipih to dingin Solomon in Israel upate, minam lutang khempeuh, leh Israel beh makaite, Jerusalem ah kaikhawm hi.
  </para>
  <para style="p">
    <verse number="3" style="v"/>Tua ciangin a kha sagihna-a pawi hun sung kumpipa’ mai-ah Israel mi khempeuh kikhawm uh hi.
  </para>
  <para style="p">
    <verse number="4" style="v"/>Tua ciangin Israel upate khempeuh hong pai uh a, Levi mite in thuciamna singkuang la uh hi.
  </para>
  <para style="p">
    <verse number="5" style="v"/>Tua ciangin amaute in thuciamna singkuang, leh kikhopna buk, leh puanbuk sunga om a siangtho um-le-beel khempeuh pua to uh hi; siampite ahi Levi mite in tuate pua to uh hi.
  </para>
  <para style="p">
    <verse number="6" style="v"/>Tua ciangin kumpi Solomon leh ama mai-ah a kikhawm Israelte khempeuh thuciamna singkuang mai-ah om uh a, biakna-in tuu leh bawngtal tampi tak pia uh ahih manin a phazah kisim zo lo hi.
  </para>
  <para style="p">
    <verse number="7" style="v"/>Tua ahih ciangin siampite in kherubte’ kha nuai, siangthopen mun sung, biakinn sungnung sung ama munah Topa’ thuciamna singkuang paipih uh hi.
  </para>
  <para style="p">
    <verse number="8" style="v"/>Kherubte in thuciamna singkuang tungah a khate uh zak ahih manin kherubte in thuciamna singkuang leh a zawlte tungah khuhna khat suak uh hi.
  </para>
  <para style="p">
    <verse number="9" style="v"/>A zawlte sau ahih manin siangtho mun panin biakinn sungnung mai-ah a mongte kidawk hi; ahih hangin a pua lam panin kimu thei lo hi; tu ni dongin tua lai-ah tuate om hi.
  </para>
  <para style="p">
    <verse number="10" style="v"/>Amaute Izipt panin hong paikhiat lai-in Topa in Israel mite tawh thuciamna a bawlna mun Horeb-ah Moses in suangpeek nihte a koih sim loh thuciamna singkuang sungah bangmah om lo hi.
  </para>
  <para style="p">
    <verse number="11" style="v"/>Siangtho mun panin siampite hong pusuakin (bang hang hiam cih leh amau’ pawlte cih tuam om loin tua lai-a om siampite khempeuh amau mahmah kisian’suah uh hi;
  </para>
  <para style="p">
    <verse number="12" style="v"/>tua ciangin Levi mi lasate Asaf, Heman, leh Jeduthun, amau’ tapate leh a behte, saihadial puan tawh kizemin, daltuahte, harp lasaknate, leh laiza lasaknate tawi-in peengkul tum siampite za leh sawmnih tawh biakna tau nisuahna lamah ding khawm uh hi;
  </para>
  <para style="p">
    <verse number="13" style="v"/>aw kikhatin phatin Topa tungah lungdam koh ding pen peengkul tumte leh lasate’ nasep ahi hi), peengkulte leh daltuahte leh adang lasaknate tawh,
  </para>
  <para style="p">
    <verse number="14" style="v"/>meii hangin siampite in na sem zo lo uh hi; bang hang hiam cih leh Topa’ minthan’na in Pasian’ inn sung a dim hi.
  </para>
  <chapter number="6" style="c"/>
  <para style="p">
    <verse number="1" style="v"/>Tua ciangin Solomon in, “Khuamial sahpi sungah teen ding a teel Topa aw,
  </para>
  <para style="p">
    <verse number="2" style="v"/>a tawntungin na teen nading mun, a lian inn khat, hih lai-ah kong lamsak khin hi,” a ci hi.
  </para>
  <para style="p">
    <verse number="3" style="v"/>Tua ciangin kumpipa in en kawikawi a, Israel mi a kikhawmte khempeuh a din’ laitakin amaute khempeuh thupha pia hi.
  </para>
  <para style="p">
    <verse number="4-6" style="v"/>Tua ciangin amah in, “‘Izipt gam panin ka mite ka paikhiatpih ni-a kipanin keima min a om nadingin Isreal minam khempeuh sungah inn khat lam nading khuapi khat zong ka teel kei a, keima mi Israel tungah kumpi dingin mi khat zong ka teel kei hi; ahih hangin tu-in ka min a om theih nadingin Jerusalem teelin ka mi Israel tungah a uk dingin David ka teel khin ta hi,’ ci-in gen in, ka pa David tungah a kam tawh a thuciamna a khut tawh a tungsak Israel Pasian, Topa in thupha ngah ta hen.
  </para>
  <para style="p">
    <verse number="7" style="v"/>Tu-in Israel Pasian, Topa’ min dingin inn khat lam ding ka pa David’ lungsim sungah om hi.
  </para>
  <para style="p">
    <verse number="8" style="v"/>Ahih hangin Topa in ka pa David tungah, ‘Na lungsimah keima min dingin inn khat lam ding na ngaihsun a, tua na ngaihsutna hoih mahmah hi;
  </para>
  <para style="p">
    <verse number="9" style="v"/>ahi zongin keima min dingin tua inn a lam dingpa in nangmah hi loin, nangma sung pan hong piang ding na tapa hizaw ding hi,’ a ci hi.
  </para>
  <para style="p">
    <verse number="10" style="v"/>Tu-in Topa in a bawlsa thuciamna tungsak khin hi; bang hang hiam cih leh Topa’ thuciam bangin ka pa David’ munah hong khangin Israel kumpi tokhom ah kong tu a, Israel Pasian, Topa’ min dingin inn ka lam khin hi.
  </para>
  <para style="p">
    <verse number="11" style="v"/>Amah in Israel mite tawh a bawl Topa’ thuciamna a kikoihna singkuang tu-in tua lai-ah ka koih khin hi,” a ci hi.
  </para>
  <para style="p">
    <verse number="12" style="v"/>Tua ciangin Israel a kikhawmte khempeuh omna Topa’ biaknatau mai-ah Solomon ding-in a khut zan hi.
  </para>
  <para style="p">
    <verse number="13" style="v"/>Solomon in a dung tong nga, a vai tong nga, a sang tong thum a pha sumngo tau khat bawlin inntual ah koih khin hi; tua ciangin tua tungah amah ding hi. Tua ciangin Israel a kikhawmte khempeuh muhin amah khuk din’in van lamah a khut zan hi;
  </para>
  <para style="p">
    <verse number="14" style="v"/>tua ciangin, “Israel Pasian, Topa aw, vantungah ahi a, leitungah ahi zongin thuciamna lenin a lungsim khempeuh uh tawh nangma thu hong mang na nasemte tungah itna kip a lak, nang tawh a kibang Pasian om lo hi;
  </para>
  <para style="p">
    <verse number="15" style="v"/>ama tungah na gensa bangin na nasem ka pa David tungah a tungsakpa na hi hi; hi hi, na kam tawh thu na gen a, na khut tawh tu ni-in na tungsak hi.
  </para>
  <para style="p">
    <verse number="16" style="v"/>Tua ahih ciangin tu-in Israel Pasian, Topa aw, ama tungah thuciamin, ‘Keima thu nang na man’ bangin na suan na khakte in ka thukham zui-in a gamtatna uhah a kidop nak uh leh Israel kumpi tokhom tungah a tu dingin keima mai-ah mi khat beek na kitasam kei ding hi,’ na cihsa bangin na nasem ka pa David tawh na thuciamsa kipsak in.
  </para>
  <para style="p">
    <verse number="17" style="v"/>Tua ahih ciangin tu-in Israel Pasian, Topa aw, na nasempa David tungah na gensa na kammal kipsak in.
  </para>
  <para style="p">
    <verse number="18" style="v"/>“Ahih hangin Pasian in mite tawh leitungah hong teeng takpi ding ahi hiam? En in, vantung leh a sangpen vantung in nang hong huam zo lo hi; hih keima lamsa inn in hong huam zo lo zawkan ding hi!
  </para>
  <para style="p">
    <verse number="19" style="v"/>Ahi zongin na nasempa’ thungetna leh hong thuumna don in; Topa ka Pasian aw, na nasempa in na mai-ah hong kikona leh hong nget thungetna ngai in;
  </para>
  <para style="p">
    <verse number="20" style="v"/>na nasempa in hih mun lamah hong thungetna na zak theih nadingin nangmah in na min koih nadingin na ciamsa mun hih inn lam sun leh zanin na mit tawh en in.
  </para>
  <para style="p">
    <verse number="21" style="v"/>Amaute in hih mun lam nga-in thu hong nget uh ciangin na nasempa leh na mi Israelte’ hong thuumnate nangmah in ngai in; hi hi, na teen’na mun vantung panin za in; na zak ciangin maisak in.
  </para>
  <para style="p">
    <verse number="22" style="v"/>“Mi khat a vengte tungah khialin kiciamna kiciamsak a, hong pai-in hih inn sung na biakna tau mai-ah a kiciamna hong kiciam leh,
  </para>
  <para style="p">
    <verse number="23" style="v"/>vantung panin za-in gamta in la, na nasemte thukhenin, a mawh mi a gamtatna ama lu tung mah-ah tusakin thuk in la, a thuman mi a thumanna tawh kizui-in thaman piakna tawh langsak in.
  </para>
  <para style="p">
    <verse number="24" style="v"/>“Na mi Israelte nang tungah hong khialhna hangin a galte uh mai-ah guallelin, amaute hong kihei kikin na min hong phawkin hih inn sung nangma kiangah thungenin thuumna hong bawl ciangin,
  </para>
  <para style="p">
    <verse number="25" style="v"/>vantung panin nangmah in za in la, na mi Israelte’ khialhna maisakin amaute leh a pu a pate uh tungah na piak leitungah amaute paipih kik in.
  </para>
  <para style="p">
    <verse number="26" style="v"/>“Amaute nangma tungah hong khialhna hangin vantung kikhakcipin guah a zuk loh hun, amaute na gimsak hun ciangin, amaute in hih mun lam nga-in thu ngen a, na min hong phawkin amau’ khialhna panin a kihei uh leh,
  </para>
  <para style="p">
    <verse number="27" style="v"/>amaute a pai nading lampi hoih hih in la, vantung panin za-in na nasemte, na mi Israelte’ khialhna maisak in; tua ciangin na mite tungah gamh-in na piak na leitang tungah guah zusak in.
  </para>
  <para style="p">
    <verse number="28" style="v"/>“Gam sungah kialpi tungin, pulnatna ahi a, ankung natna ahi a, ankung zawngkhalna ahi a, kauphe ahi a, lung ahi zongin om a; amau’ khuapi khatpeuh peuh ah a galte un umcihin; bang bang gimna, bang bang natna hi taleh;
  </para>
  <para style="p">
    <verse number="29" style="v"/>mi khatpeuh ahi a, na mi Israelte khempeuh in ahi zongin amau’ natna leh a dahna ciat uh thei-in hih inn lamah a khut uh hong zanin bangbang thungetna hi taleh bangbang thuumna hi taleh hong bawl leh;
  </para>
  <para style="p">
    <verse number="30" style="v"/>na teenna mun vantung panin za in la, maisakin,amau’ gamtatna khempeuh tawh kizui-in a lungsim uh na theih bangin amaute tungah pia ciat in (bang hang hiam cih leh nang, nang bek in mihing’ lungsim na thei hi);
  </para>
  <para style="p">
    <verse number="31" style="v"/>tua hi leh ka pu ka pate uh tungah na piak leitang tungah a nuntak hun sung khempeuh uh amaute in nang hong zahtakin nangma thu hong zui ding uh hi.
  </para>
  <para style="p">
    <verse number="32" style="v"/>“Tua mah bangin na mi Israel a hilo gamdang mi khat a lian nangma min hang leh, nangma thahatna hangin a gamlapi gam panin hong pai-in, hih inn lam nga-in thu hong nget leh
  </para>
  <para style="p">
    <verse number="33" style="v"/>na teenna mun vantung panin za in la, gamdang mipa in na tungah hong ngetna khempeuh tawh kizui-in hih in; tua hi leh nangma mi Israelte mah bangin leitung mi khempeuh in na min thei-in nang hong zahtak ding uh a, keima lamsa hih inn in nangma min tawh a kilo ahihna thei ding uh hi.
  </para>
  <para style="p">
    <verse number="34" style="v"/>“A galte uh do dingin na mite kuan khia-in, bangbang lamah amaute sawl hita lecin, nangmah in na teelsa hih khuapi lam nangma tung leh nangma min dingin ka lamsa inn lam nga-in amaute in thu hong nget uh leh,
  </para>
  <para style="p">
    <verse number="35" style="v"/>amau’ hong thungetna leh hong thuumnate vantung panin za-in amau’ vai huh in.
  </para>
  <para style="p">
    <verse number="36" style="v"/>“Amaute nang tungah hong khialin (a khial lo kua om hiam?) amaute tungah nang heh a, galte tungah amaute pia-in, amaute a gamla gam ahi a, a nai-ah ahi zongin galmatin kipua khia a;
  </para>
  <para style="p">
    <verse number="37" style="v"/>ahi zongin galmatin a kipuakna gamah amaute in a lungsim sung uhah tua thu ngaihsunin kisik kik a, ‘Kote khialin lam pialin ka gitloh tat uh hi,’ ci-in amaute galmatin a omna gam panin nang tungah hong thuum a;
  </para>
  <para style="p">
    <verse number="38" style="v"/>amaute galmatin a kitutna, galmatin a omna leitangah a ngaihsutna khempeuh uh leh a lungsim khempeuh uh tawh amaute kisik kikin, na teelsa khuapi leh nangma min dingin ka lamsa inn, nangmah in amau’ pute pate tungah na piak amau’ leitang lam nga-in thu hong nget uh leh,
  </para>
  <para style="p">
    <verse number="39" style="v"/>na teenna vangtung panin amau’ thungetna leh thuumnate za in la, amau’ vai huhin nang tungah hong khial na mite maisak in.
  </para>
  <para style="p">
    <verse number="40" style="v"/>Ka Pasian aw, tu-in na mit hak in la, hih lai muna thungetna na bil hong ngat in.
  </para>
  <para style="p">
    <verse number="41" style="v"/>“Tu-in ding-in Topa Pasian aw, na tawlngakna ding munah, na vangliatna singkuang tawh pai in. Topa Pasian aw, na siampite, gupna tawh zem in la, na hoihna ah na mi siangthote lungdam ta hen.
  </para>
  <para style="p">
    <verse number="42" style="v"/>Topa Pasian aw, na sathau nilhpa nial kei in! Na nasempa David na itna sa hong phawk in,” a ci hi.
  </para>
  <chapter number="7" style="c"/>
  <para style="p">
    <verse number="1" style="v"/>Solomon a thunget a tawp ciangin, vantung panin meikuang hong pai sukin meihal biakna leh biak piaknate haltum a, tua ciangin Topa’ minthan’na in biakinn hong dim hi.
  </para>
  <para style="p">
    <verse number="2" style="v"/>Topa’ minthan’na in Topa’ inn dim ahih manin Topa’ inn sungah siampite lut thei lo uh hi.
  </para>
  <para style="p">
    <verse number="3" style="v"/>Israel mite khempeuh in meikuang hong pai sukin Topa’ minthan’na biakinn tungah a om a muh uh ciangin suangphah tungah lei lam maingatin kun uh a, bia-in Topa tungah lungdamna ko-in,
  </para>
  <para style="p">
    <verse number="4" style="v"/>Tua ciangin kumpipa leh mi khempeuh in Topa’ mai-ah biakna pia uh hi.
  </para>
  <para style="p">
    <verse number="5" style="v"/>Kumpi Solomon in biakna-in bawngtal tul sawmnih leh tulnih leh tuutal zakhat leh tul sawmnih pia hi. Tua ahih ciangin kumpipa leh mi khempeuh in Pasian’ inn ap uh hi.
  </para>
  <para style="p">
    <verse number="6" style="v"/>Siampite amau’ panmun uhah ding uh hi; Levi mite zong, Kumpi David in Topa tungah lungdam koh nadingin a bawl Topa’ tungah la sak nading lasaknate tawh ding uh hi—bang hang hiam cih leh ama itna kip tawntung hi—David in amau’ nasepna tawh phatnate a bawl ciangin tua bangin hih uh hi; amaute tawh a kigalsai-ah siampite in peengkulte tum uh hi; tua ciangin Israel khempeuh ding uh hi.
  </para>
  <para style="p">
    <verse number="7" style="v"/>Tua ciangin Solomon in Topa’ inn mai-ah a om inntual laizang ap hi; bang hang hiam cih leh Solomon in a bawl sumngo biakna tau-ah meihal biakna leh an tawh biakna leh a thaute ta zo lo ahih manin tua lai munah amah in meihal biakna leh thunuam-a biakna thaute pia hi.
  </para>
  <para style="p">
    <verse number="8" style="v"/>Tua hun lai takin Solomon leh amah tawh a om Israel khempeuh mihon tampi in Hamath lutna panin Izipt lui ciang dongah ni sagih sung pawi a kham uh hi.
  </para>
  <para style="p">
    <verse number="9" style="v"/>Tua ciangin a ni giat ni-in amaute in a thukhupna kikhopna khat nei uh hi; bang hang hiam cih leh amaute in biakna tau apna ni sagih sung pawikham uh hi; pawi dang ni sagih sung kibawl beh lai hi.
  </para>
  <para style="p">
    <verse number="10" style="v"/>A kha sagihna a ni sawmnih leh ni thum ni-in, Topa in David leh Solomon leh ama mi Israel tungah a hoih a bawlna hangin amah in lungdamna leh kipahna tawh a inn uhah mite ciah khia sak hi.
  </para>
  <para style="p">
    <verse number="11" style="v"/>Tua bangin Solomon in Topa’ inn leh kumpi inn zo hi; Solomon in Topa’ inn leh ama inn sungah hih dinga a geel khempeuh nuam takin zo hi.
  </para>
  <para style="p">
    <verse number="12" style="v"/>Tua ciangin zanin Solomon’ tungah Topa kilangin ama kiangah: “Na thungetna ka za khin a, keima adingin biakpiakna inn dingin hih mun ka teel khin hi.
  </para>
  <para style="p">
    <verse number="13" style="v"/>Keimah in vantungte khakcipin guah a zuk loh ciang ahi a, gam sung a netum dingin kauphe thu ka piak ciang ahi a, ka mite lakah natna ka tun’sak ciang ahi zongin,
  </para>
  <para style="p">
    <verse number="14" style="v"/>keima minin a kisam ka mite amau mahmah kiniamkhiatin, thu ngenin ka mai hong zong a, amau’ gitlohnate panin a kihei uh leh, tua ciangin keimah in vantung panin ka za ding a, amaute’ khialhna maisakin a leitang uh ka hoihsak kik ding hi.
  </para>
  <para style="p">
    <verse number="15" style="v"/>Tu-in ka mitte hakin hih lai munah a kingen thungetna ka bilte in ngai ding hi.
  </para>
  <para style="p">
    <verse number="16" style="v"/>Bang hang hiam cih leh a tawntungin ka min a om theih nadingin keimah in hih inn teelin ka ap khin hi; ka mitte leh ka lungsim a tawntungin tua lai-ah om ding hi.
  </para>
  <para style="p">
    <verse number="17" style="v"/>Nang adingin ahih leh, na pa David a gamtat bangin keima mai-ah na gamtat a, nang kong sawl khempeuh bangin semin ka thukhamte leh ka biakna ngeina kipte na zuih leh,
  </para>
  <para style="p">
    <verse number="18" style="v"/>na pa David tawh kiciamin, ‘Israel a uk dingin mi khat zong na kitasam kei ding hi,’ ka cih bangin na kumpi tokhom ka kipsak ding hi.
  </para>
  <para style="p">
    <verse number="19" style="v"/>“Ahih hangin note kihei-in, na mai uhah ka koihsa ka thukhamte leh ka thupiaknate nusia a, pai-in pasian dangte’ na semin tuate na biak uh leh,
  </para>
  <para style="p">
    <verse number="20" style="v"/>note tungah kong piaksa leitang panin note kong botkhia ding hi; tua ciangin ka min dingin ka apsa hih inn ka muhna panin ka lawnkhia ding a, mi khempeuh lakah paunak leh gentehna ka suaksak ding hi.
  </para>
  <para style="p">
    <verse number="21" style="v"/>Tua ciangin a minthangsa hih inn a nawkkha khempeuh in lamdangsa-in, ‘Bang hangin hih bangin Topa in hih gam leh hih inn bawl ahi hiam?’ ci ding uh hi.
  </para>
  <para style="p">
    <verse number="22" style="v"/>Tua ciangin amaute in, ‘Bang hang hiam cih leh Izipt gam panin amaute a paikhiatpih a pu a pate uh Pasian ahi Topa amaute in nusia uh a, pasian dangte pom uh a, tuate bia-in a na sem uh hi; tua ahih ciangin amah in hih siatna khempeuh amaute tungah tungsak hi,’ ci ding uh hi,” a ci hi.
  </para>
  <chapter number="8" style="c"/>
  <para style="p">
    <verse number="1" style="v"/>Solomon in Topa’ inn leh ama inn a lam khit kum sawmnih a cin’ ciangin,
  </para>
  <para style="p">
    <verse number="2" style="v"/>Kumpi Huram in ama tungah a piaksa khuapite Solomon in lampha-in tuate sungah Israel mite teeng sak hi.
  </para>
  <para style="p">
    <verse number="3" style="v"/>Tua ciangin Hamathzobah-ah Solomon pai-in tua gam la hi.
  </para>
  <para style="p">
    <verse number="4" style="v"/>Amah in gam sungah Tadmor khua satin Hamath gam sungah vankoihna khuapite khempeuh lam hi.
  </para>
  <para style="p">
    <verse number="5" style="v"/>Amah in khuapi kulh, kongpite, leh zawlte a nei Bethhoron Tungnung leh Bethhoron Nuainung,
  </para>
  <para style="p">
    <verse number="6" style="v"/>leh Baalath, leh Solomon’ neih vankoihna khuapite khempeuh, leh a leengte’ adingin khuapite khempeuh, leh a sakol tung tuangte’ ading khuapite, leh Solomon in Jerusalem, Lebanon sung leh ama ukna gam sung khempeuh ah a lam nop khempeuh zong lam hi.
  </para>
  <para style="p">
    <verse number="7" style="v"/>Israel a hilo Hit mite, Amor mite, Perez mite, Hiv mite, leh Jebus mite sung panin a om lai,
  </para>
  <para style="p">
    <verse number="8" style="v"/>Israel mite in a suksiat nai loh amau nungah a suan leh khak uh tua gam sungah a om laite—Solomon in aana tawh siah a pia dingin bawl a, tua bangin tu ni dongin amaute om uh hi.
  </para>
  <para style="p">
    <verse number="9" style="v"/>Ahih hangin Israel mite ahih leh Solomon in ama na a sem dingin sal-in bawl lo hi; amaute in galkapte, leh ama nuai-ah uliante, a leengte a ukte, leh a sakol tung tuangte ahi uh hi.
  </para>
  <para style="p">
    <verse number="10" style="v"/>Hihte in Kumpi Solomon’ ulian ukpite hi a, mite tungah aana a zang mihing zanih leh sawmnga ahi uh hi.
  </para>
  <para style="p">
    <verse number="11" style="v"/>Solomon in David khuapi panin Faro’ tanu ama zi paipihin ama adingin a lamsak innah tun’pih hi; bang hang hiam cih leh amah in, “Topa’ thuciamna singkuang a tun’nasa munte siangtho ahih manin Israel kumpi David’ inn sungah ka zi teeng lo ding hi,” a ci hi.
  </para>
  <para style="p">
    <verse number="12-13" style="v"/>Tua ciangin sabbath nite, khadet nite, leh kum simin a kinei pawi thum—silngo sawh loh anlum pawi, nipi kal pawi, biakbuk pawite’ adingin Moses’ thupiakna tawh kizui-in ni simin piakna nasep ding a kisam ahih mah bangin innlim mai-a a lam Topa’ biakna tau tungah Solomon in meihal biakna Topa tungah pia hi.
  </para>
  <para style="p">
    <verse number="14" style="v"/>A pa David’ biakna ngeina kip tawh kizui-in, amau’ nasepna dingin siampite a pawlpawlin a kikhennate, leh ni simin nasepna-ah a kisam bangin siampite’ mai-ah Levi mite phatna panmunte leh nasepna, leh kongpi tampite’ adingin kongcingte amau’ pawl kikhenna ciatah amah in seh hi; bang hang hiam cih leh tua bangin Pasian’ mipa David in thu pia hi.
  </para>
  <para style="p">
    <verse number="15" style="v"/>Thu khatpeuh peuh leh van manpha koihnate tawh kisai-in kumpipa in siampite leh Levi mite a thupiakna bang teekteekin amaute in sem uh hi.
  </para>
  <para style="p">
    <verse number="16" style="v"/>Tua bangin Topa’ inn bulpi a kiphuh ni-a kipan a kizawh dongin Solomon’ nasep khempeuh kimansiang hi. Tua ahih ciangin Topa’ inn kizo hi.
  </para>
  <para style="p">
    <verse number="17" style="v"/>Tua ciangin Edom gam sung tuipi gei-a om Ezion-geber leh Eloth khuate-ah Solomon pai hi.
  </para>
  <para style="p">
    <verse number="18" style="v"/>Tua ciangin kumpi Huram in teembawte leh tuipi a thei a nasemte tawh ama nasemte sawl a, Solomon’ nasemte tawh Ofir-ah pai khawmin tua lai panin kham talen zali leh sawmnga pua-in kumpi Solomon kiang tun’ pih uh hi.
  </para>
  <chapter number="9" style="c"/>
  <para style="p">
    <verse number="1" style="v"/>Tu-in Sheba kumpinu in Solomon’ minthan’na a zak ciangin thudotna haksate tawh amah a ze-et dingin Jerusalem ah hong pai a, nungzui honpite leh a namtui nate leh kham tampi leh suangmanphate a pua kalaohte hong keng hi. Solomon kiangah amah hong tun’ ciangin a lungsim-a om khempeuh ama tungah gen hi.
  </para>
  <para style="p">
    <verse number="2" style="v"/>Tua ciangin Solomon in ama dotna khempeuh dawng hi; Solomon in ama tungah a gentel theih loh haksa a sakluat bangmah om lo hi.
  </para>
  <para style="p">
    <verse number="3" style="v"/>Sheba kumpinu in Solomon’ pilna, a ma lamsa inn,
  </para>
  <para style="p">
    <verse number="4" style="v"/>a sabuai-ah a an, a uliante’ omzia, leh a nasemte’ etna zia leh a puansilhte, a anpiate leh a puansilhte, leh Topa’ inn ah a piak a meihal biaknate a muh khit ciangin a lungsim bei hi.
  </para>
  <para style="p">
    <verse number="5" style="v"/>Tua ciangin amah in kumpipa kiangah, “Ka gam sung panin nangma thute leh na pilna ka zak a kigen thute man hi;
  </para>
  <para style="p">
    <verse number="6" style="v"/>ahih hangin kei hong pai-in ka mit in ka muh matengin a kigen thute ka um kei hi; a tak takin, na pilna a liatna alang zong kei kiangah hong kigen lo ahi hi; ka zaksa thute sangin na thupizaw hi.
  </para>
  <para style="p">
    <verse number="7" style="v"/>Na zite mi hampha! Na mai-ah ding tawntungin na pilna a za hih na nasemte mi hampha!
  </para>
  <para style="p">
    <verse number="8" style="v"/>Na tungah lungkimin Topa na Pasian adingin kumpi-in a kumpi tokhom tungah nang hong tusak Topa na Pasian in thupha ngah ta hen! Na Pasian in Israel itin a tawntungin amaute kipsak ding ahih manin, nangmah in thutang leh thuman na sepkhiat theih nadingin amaute tungah kumpi-in nang hong koih hi,” a ci hi.
  </para>
  <para style="p">
    <verse number="9" style="v"/>Tua ciangin amah in kumpipa tungah kham talen zakhat leh sawmnih, leh a namtui nate tampi tak, leh suangmanphate pia hi. Sheba kumpinu in Kumpi Solomon tungah a piak tua bang a namtui nate zahin a hoih om ngei lo hi.
  </para>
  <para style="p">
    <verse number="10" style="v"/>Tua tham loin Ofir panin kham hong pua kumpi Huram’ nasemte leh Solomon’ nasemte in cingsing leh suangmanphate hong pua uh hi.
  </para>
  <para style="p">
    <verse number="11" style="v"/>Tua ciangin kumpipa in Topa’ inn leh kumpi inn-a cingsing kahlei ding leh lasate’ adingin laiza lasaknate leh harp lasaknate-in zong bawl hi; tua hun ma-in Judah gam sungah tua bang kimu ngei lo hi.
  </para>
  <para style="p">
    <verse number="12" style="v"/>Tua ciangin kumpinu in amah a puakte a thukna-in letsong a piakte banah, a deih khempeuh, a nget khempeuh, Sheba kumpinu tungah Solomon in pia hi. Tua ahih ciangin amah kihei-in a nasemte tawh ama gamah ciah kik hi.
  </para>
  <para style="p">
    <verse number="13" style="v"/>Tu-in kum khat sungin Solomon tungah a tung kham a gihna in kham talen zaguk leh sawmguk-le-guk hi a,
  </para>
  <para style="p">
    <verse number="14" style="v"/>sumbawlte leh sumbukte’ tutte a kisim lo ahi hi; Abrabia kumpite khempeuh leh gamsung a ukte in Solomon kiangah kham leh ngun puak uh hi.
  </para>
  <para style="p">
    <verse number="15" style="v"/>Kumpi Solomon in kham a kiseek lumpi zanih bawl hi; lum khat ciangin a kiseek kham shekel zaguk bei hi.
  </para>
  <para style="p">
    <verse number="16" style="v"/>Tua ciangin amah in a kiseek kham lum zathum bawl hi; lum khat ciangin kham shekel zathum bei hi; tua ciangin kumpipa in Lebanon tulak kumpi inn sungah tuate koih hi.
  </para>
  <para style="p">
    <verse number="17" style="v"/>Kumpipa in saiha kibawl kumpi tokhom a lian khat zong bawl a, kham citak tawh zut hi.
  </para>
  <para style="p">
    <verse number="18" style="v"/>Kumpi tokhom in cial guk leh kham a kibawl khengakna khat nei-in, tuate kumpi tokhom tawh kimat a, tutna pang tuakah ban ngaknate leh a ban ngaknate pangah humpinelkai nih ding a,
  </para>
  <para style="p">
    <verse number="19" style="v"/>kahlei cial guk mong ciatah khat ciat, humpinelkai sawm-le-nih ding hi. Kumpi gam khatpeuh peuh ah tua tawh a kibang kibawl ngei lo hi.
  </para>
  <para style="p">
    <verse number="20" style="v"/>Kumpi Solomon’ dawnna haite khempeuh kham hi a, Lebanon tulak inn sung um-le-beelte khempeuh kham citak ahi hi; Solomon’ hun lai-in ngun bangmahin kingaihsun lo hi.
  </para>
  <para style="p">
    <verse number="21" style="v"/>Bang hang hiam cih leh Kumpi Huram’ nasemte tawh kumpipa’ teembawte, Tarshish ah pai hi; Tarshish teembawte kum thum simin khatvei hong tungin kham, ngun, saiha, zawngmaw, leh zawngpi hong puak zel hi.
  </para>
  <para style="p">
    <verse number="22" style="v"/>Tua bangin kumpi Solomon in hauhna leh pilna tawh leitung kumpi khempeuh khupnelh hi.
  </para>
  <para style="p">
    <verse number="23" style="v"/>Tua ciangin Pasian in ama lungsim sungah a koihsak pilna a za dingin leitung kumpi khempeuh in Solomon’ omna hong zong uh hi.
  </para>
  <para style="p">
    <verse number="24" style="v"/>Amaute khempeuh in a letsong ciat uh, ngun leh kham tawh kibawl nate, puante, mirrah paknamtuite, a namtui nate, sakolte, le la-sakolte, a kum kumin tampi tak hong puak uh hi.
  </para>
  <para style="p">
    <verse number="25" style="v"/>Solomon in sakolte leh leengte adingin buk tulli, leh sakol tuang mi tulsawm leh tulnih nei a, leeng khuapite leh Jerusalem khua ah amah tawh tuate omsak hi.
  </para>
  <para style="p">
    <verse number="26" style="v"/>Amah in Eufrates panin Filistiate gam ciang, leh Izipt gamgi ciang dong kumpi khempeuh uk hi.
  </para>
  <para style="p">
    <verse number="27" style="v"/>Kumpipa in Jerusalem ah suang bangin ngun ol sak a, Shefelah theiba sing bangin taamtaak sing tamsak hi.
  </para>
  <para style="p">
    <verse number="28" style="v"/>Solomon’ adingin Izipt leh gam khempeuh panin sakolte kila hi.
  </para>
  <para style="p">
    <verse number="29" style="v"/>Tu-in Solomon’ gamtatna a om laite, a kipatna pan a tawp dong, kamsang Nathan’ tangthu sung, leh Shiloh khua mi Ahijah’ thugen kholhna sung, leh Nebat’ tapa Jeroboam’ thu tawh kisai-in thu-mupa Iddo’ mangmuhna sungah kigelh hilo ahi hiam?
  </para>
  <para style="p">
    <verse number="30" style="v"/>Solomon in Jerusalem panin Israel khempeuh tungah kum sawmli sung uk hi.
  </para>
  <para style="p">
    <verse number="31" style="v"/>Tua ciangin Solomon a pate tawh ihmu a, a pa David khuapi sungah kivui hi; tua ciangin a tapa Rehoboam in ama taangin uk hi.
  </para>
  <chapter number="10" style="c"/>
  <para style="p">
    <verse number="1" style="v"/>Amah kumpi a suaksak dingin Israel khempeuh Shekhem ah pai ahih manin Shekhem ah Rehoboam pai hi.
  </para>
  <para style="p">
    <verse number="2" style="v"/>Nebat’ tapa Jeroboam in tua thu a zak ciangin (bang hang hiam cih leh kumpi Solomon kiang panin a taina Izipt ah amah om hi), Izipt panin Jeroboam hong ciahkik hi.
  </para>
  <para style="p">
    <verse number="3" style="v"/>Amaute in mi sawlin amah sam kik uh a, tua ciangin Jeroboam leh Israel khempeuh hong pai-in Rehoboam kiangah,
  </para>
  <para style="p">
    <verse number="4" style="v"/>“Na pa in ka hakkol uh gik sak hi. Tua ahih ciangin tu-in na pa’ nasep haksa leh kote’ tungah a gik ama hakkol zang sak in la, kote in nangma na kong sem ding uh hi,” a ci uh hi.
  </para>
  <para style="p">
    <verse number="5" style="v"/>Amah in amaute kiangah, “Nithum sung a hun hong pia un la, tua ciangin hong pai kik un,” a ci hi.
  </para>
  <para style="p">
    <verse number="6" style="v"/>Tua ciangin Kumpi Rehoboam in a pa Solomon a nuntak lai-a a mai-ah a ding khangham mite thu kuppih a, “Hih mite ka dawn’ nading ngaihsutna hong bang ci piak na hi uh hiam?” a ci hi.
  </para>
  <para style="p">
    <verse number="7" style="v"/>Tua ciangin amaute in ama kiangah, “Hih mite tungah nang dik a, amaute lungkimsak in, amaute tungah kam hoih pau lecin, amaute in nangma nasemte hi tawntung ding uh hi,” a ci uh hi.
  </para>
  <para style="p">
    <verse number="8" style="v"/>Ahih hangin khanghamte in a ngaihsutna a piak nusia-in amah tawh a khang khawm, ama mai-ah a ding khangnote thu kuppih hi.
  </para>
  <para style="p">
    <verse number="9" style="v"/>Amah in amaute kiangah, “Kei kiangah, ‘Na pa in kote tungah hong suat hakkol zang sak in,’ hong ci hih mite i dawn’ nading bang ngaihsutna hong pia na hi uh hiam?” a ci hi.
  </para>
  <para style="p">
    <verse number="10" style="v"/>Tua ciangin amah tawh a khang khawm khangnote in ama kiangah, “Nangma kiangah, ‘Na pa in ka hakkol uh giksak hi; ahih hangin kote’ adingin hong zangsak in,’ hong ci mite kiangah hih bangin gen in, ‘Ka khutmeno in ka pa’ kawng sangin lianzaw hi.
  </para>
  <para style="p">
    <verse number="11" style="v"/>Tu-in ka pa in note tungah hakkol gik hong koihna ah keimah in na hakkol uh ka behlap ding hi. Ka pa in ciang tawh note hong thuhilh hi; ahih hangin keimah in ciang ling nei tawh note kong thuhilh ding hi,’ ci in,” a ci uh hi.
  </para>
  <para style="p">
    <verse number="12" style="v"/>Tua ahih ciangin kumpipa in, “Kei kiangah ni thum ni-in hong pai kik un,” a cih mah bangin Jeroboam leh mi khempeuh a ni thum ni-in Rehoboam’ kiangah hong pai uh hi.
  </para>
  <para style="p">
    <verse number="13" style="v"/>Tua ciangin kumpipa in amaute ngawh dawnin khangham mite’ ngaihsut piakna nusia a,
  </para>
  <para style="p">
    <verse number="14" style="v"/>“Ka pa in na hakkol uh giksak hi; ahih hangin keimah in ka behlap ding hi; ka pa in ciang tawh note hong thuhilh hi; ahih hangin keimah in ciang ling nei tawh note kong thuhilh ding hi,” ci-in khangnote’ ngaihsut piakna bangin kumpi Rehoboam in amaute kiangah gen hi.
  </para>
  <para style="p">
    <verse number="15" style="v"/>Tua ahih ciangin kumpipa in mite’ thu ngai lo hi; bang hang hiam cih leh Shiloh khuami Ahijah tung tawnin Nebat’ tapa Jeroboam tungah a thugente Topa in a tun’sak theih nadingin Pasian a pian’sak thu kiheina ahi hi.
  </para>
  <para style="p">
    <verse number="16" style="v"/>Kumpipa in amaute’ thu a ngaih lohna Israel khempeuh in a muh uh ciangin, mite in kumpipa dawngin, “David’ sungah kote in bang ngah nei ka hi uh hiam? Jessi’ tapa’ sungah gamluah ka nei kei uh hi. Israelte aw, na inn ciat uhah ciah un, Rehoboam in ama ading vaihawm tawm hen,” a ci uh hi. Tua ahih ciangin Israel khempeuh a inn ciat uhah kihem uh hi.
  </para>
  <para style="p">
    <verse number="17" style="v"/>Ahih hangin Judah khuapite ah a teeng Israel mite tungah Rehoboam in uk hi.
  </para>
  <para style="p">
    <verse number="18" style="v"/>Tua ciangin kumpi Rehoboam in aana tawh na kisemsakte a uk nasep ukpa Hadoram Israelte kiangah sawl a, Israel mite in suang tawh amah na denglum uh hi. Tua ciangin Jerusalem ah a tai dingin kumpi Rehoboam a leeng tungah tuang dingin nawhtat hi.
  </para>
  <para style="p">
    <verse number="19" style="v"/>Tua ahih ciangin tu ni dongin Israel in David innkuan lehdo hi.
  </para>
  <chapter number="11" style="c"/>
  <para style="p">
    <verse number="1" style="v"/>Jerusalem ah Rehoboam hong tun’ ciangin a kumpi gam a ngah kik nadingin Israelte a do dingin amah in Judah minam leh Benjamin minam a kitengkhia galhang mihing tul zakhat leh tul sawmgiat kaikhawm hi.
  </para>
  <para style="p">
    <verse number="2" style="v"/>Ahih hangin Pasian’ mi Shemaiah tungah Topa’ thu hong tung hi:
  </para>
  <para style="p">
    <verse number="3" style="v"/>“Judah kumpi Solomon’ tapa Rehoboam leh Judah leh Benjamin sunga om Israel khempeuh tungah gen in,
  </para>
  <para style="p">
    <verse number="4" style="v"/>‘Topa in hih bangin ci hi: ‘Note na kuanto kei ding uh a, na mipihte uh na do kei ding uh hi. Mi khempeuh na inn uhah ciahkik un; bang hang hiam cih leh hih thu in keima kiang pan ahi hi,’ ci-in gen in,” a ci hi. Tua ahih ciangin amaute in Topa’ thu ngai-in ciahkik uh a, Jeroboam a do dingin kuan lo uh hi.
  </para>
  <para style="p">
    <verse number="5" style="v"/>Jerusalem ah Rehoboam teeng a, kihut nadingin Judah gam sungah khuapite lam hi.
  </para>
  <para style="p">
    <verse number="6" style="v"/>Amah in Bethlehem, Etam, Tekoa,
  </para>
  <para style="p">
    <verse number="7" style="v"/>Bethzur, Soko, Adullam,
  </para>
  <para style="p">
    <verse number="8" style="v"/>Gath, Mareshah, Zif,
  </para>
  <para style="p">
    <verse number="9" style="v"/>Adoriam, Lakhish, Azekah,
  </para>
  <para style="p">
    <verse number="10" style="v"/>Zorah, Aijalon, leh Hebron, Judah leh Benjamin gam sunga om kulh a nei khuapite lam hi.
  </para>
  <para style="p">
    <verse number="11" style="v"/>Amah in mun muanhuaite a muanhuai-in bawlin, tuate sungah a ukte, leh an, sathau, leh leenggahzu koih hi.
  </para>
  <para style="p">
    <verse number="12" style="v"/>Tua ciangin amah in khuapi khempeuh ah lum leh tei koih a, a muanhuai mahmahin bawl hi. Tua ahih ciangin Judah gam leh Benjamin ama aa suak hi.
  </para>
  <para style="p">
    <verse number="13" style="v"/>Tua ciangin Israel tungah a om siampite leh Levi mite khempeuh in amau’ teenna mun khempeuh panin amah beel uh hi.
  </para>
  <para style="p">
    <verse number="14-15" style="v"/>Bang hang hiam cih leh Jeroboam leh a tapate in Topa’ siampi a sepna panun amaute hawlkhia-in, mual dawn a, biakpiakna munte, dawi gilote, leh ama bawlsa bawngno milimte’ adingin ama siampi tuam teel ahih manin Levi mite in amau’ taang gam leh amau’ neihsate nusia-in Judah leh Jerusalem ah hong pai uh hi.
  </para>
  <para style="p">
    <verse number="16" style="v"/>Tua ciangin Israel’ Topa Pasian zon’ ding a lungsim uhah a khentat khin mite in amau’ pute pate Pasian, Topa tungah biakna pia dingin Israel minam khempeuh sung panin amau’ nung zui-in Jerusalem ah hong pai uh hi.
  </para>
  <para style="p">
    <verse number="17" style="v"/>Amaute in Judah kumpi gam thakhauh sak uh a, amaute in Solomon’ tapa Rehoboam lungmuangin kum thum sung koih uh hi; bang hang hiam cih leh kum thum sung David leh Solomon’ thu zui-in amaute gamta uh hi.
  </para>
  <para style="p">
    <verse number="18" style="v"/>Rehoboam in Mahalath teenpih hi, Mahalath’ pa in David’ tapa Jerimoth hi a, a nu-in Jessi’ tapa Eliab’ tanu Abihail ahi hi.
  </para>
  <para style="p">
    <verse number="19" style="v"/>Tua nu in amah tawh tapate, Jeush, Shemariah, leh Zaham nei hi.
  </para>
  <para style="p">
    <verse number="20" style="v"/>Tua nu’ khit ciangin amah in Absalom’ tanu Ma-akah la a, amah tawh Abijah, Attai, Ziza, leh Shelomith nei hi.
  </para>
  <para style="p">
    <verse number="21" style="v"/>Rehoboam in a zi dangte leh a zineute khempeuh sang Absalom’ tanu Ma-akah itzaw hi (amah in zi sawm-le-giat leh zineu sawmguk la a, tapa sawmnih-le-giat leh tanu sawmguk nei hi);
  </para>
  <para style="p">
    <verse number="22" style="v"/>tua ciangin Rehoboam in Ma-akah’ tapa Abijah, a sanggamte lakah ulian penin seh hi; bang hang hiam cih leh kumpi-in amah koih sawm hi.
  </para>
  <para style="p">
    <verse number="23" style="v"/>Amah pil gamtat a, Judah leh Benjamin gam sung, kulh nei khuapite khempeuh ah a tapa pawlkhat khen hi; amah in amaute tungah na tampi pia a, amaute’ adingin zi zon’sak hi.
  </para>
  <chapter number="12" style="c"/>
  <para style="p">
    <verse number="1" style="v"/>Rehoboam’ ukna kipin a thahat ciangin, amah leh amah tawh a om Israel khempeuh in Topa’ thukham nusia uh hi.
  </para>
  <para style="p">
    <verse number="2-3" style="v"/>Topa’ tungah amaute citak lo uh ahih manin Rehoboam’ kum ngana kumin Jerusalem a sim dingin Izipt kumpipa Shishak, leeng galkap tul-le-za-nih leh sakol tung tuang galkap tulsawm leh tulguk tawh hong kuanto hi. Izipt panin amah tawh hong kuan mite—Libia mi, Sukki-im mi, leh Ethiopia mi hi a, a tamna sim zawh hi lo hi.
  </para>
  <para style="p">
    <verse number="4" style="v"/>Amah in kulhnei khuapite la-in Jerusalem ciang dong hong tung hi.
  </para>
  <para style="p">
    <verse number="5" style="v"/>Tua ciangin Shishak’ huhau-in Jerusalem ah a kikhawm Rehoboam leh Judah uliante kiangah kamsang Shemaiah hong pai-in amaute kiangah, “Topa in hih bangin ci hi: ‘Note in kei nong nusia uh hi; tua ahih ciangin Shishak’ khut sungah note kong pia khin hi,’ ci hi,” a ci hi.
  </para>
  <para style="p">
    <verse number="6" style="v"/>Tua ciangin Israel uliante leh kumpipa kiniamkhiatin “Topa thuman hi,” a ci uh hi.
  </para>
  <para style="p">
    <verse number="7" style="v"/>Amaute a kiniamkhiatna thu Topa in a muh ciangin Shemaiah tungah Topa’ thu hong tung hi: “Amaute kiniamkhiat ahih manin ka susia kei ding hi; amaute ka suaktasak liai-liai tei ding a, Shishak’ khut tawh Jerusalem tungah ka hehna ka tungsak kei ding hi.
  </para>
  <para style="p">
    <verse number="8" style="v"/>Ahi zongin amaute in keima nasepna leh gam sung kumpite’ nasepna a theih nadingun amaute in ama nasemte suak ding uh hi,” a ci hi.
  </para>
  <para style="p">
    <verse number="9" style="v"/>Tua ahih ciangin Jerusalem a simin Izipt kumpipa Shishak hong kuanto hi; amah in Topa’ inn-a vanmanphate leh kumpipa’ inn-a vanmanphate lakhia hi; amah in na khempeuh la khia hi. Amah in Solomon’ bawlsa kham lumte zong lakhia hi;
  </para>
  <para style="p">
    <verse number="10" style="v"/>tua ciangin kumpi Rehoboam in tuate’ taangin sumngo lum bawl a, kumpipa’ kongcing ahi inncing a ukte’ khut sungah tuate ap hi.
  </para>
  <para style="p">
    <verse number="11" style="v"/>Topa’ innah kumpipa a pai simin a cingte hong pai-in tuate keng uh a, tua ciangin cin’na inndei sungah tuate koih kik uh hi.
  </para>
  <para style="p">
    <verse number="12" style="v"/>Amah in a kiniamkhiat ciangin siat cimitna a pian’ loh nadingin ama tung panin Topa’ hehna kiheikhia hi; tua tham loin Judah gam sungah thu-paizia zong hoihsak hi.
  </para>
  <para style="p">
    <verse number="13" style="v"/>Tua ahih ciangin kumpi Rehoboam amahmah Jerusalem ah kikipsakin uk hi. Rehoboam in uk ding a kipatin kum sawmli-le-khat pha a, Israel minam khempeuh sung panin a min koih nadingin Topa in a teelkhiat khuapi Jerusalem ah amah in kum sawm-le-sagih sung uk hi. Ama nu’ min in Naamah hi a, Ammon mi ahi hi.
  </para>
  <para style="p">
    <verse number="14" style="v"/>Amah in Topa zon’ ding a lungsim ah koih lo ahih manin a sia gamta hi.
  </para>
  <para style="p">
    <verse number="15" style="v"/>Tu-in Rehoboam gamtatnate, a kipatna pan a tawpna dong, kamsang Shemaiah leh thu-mupa Iddo’ khang tangthu sungah kigelh hilo ahi hiam? Rehoboam leh Jeroboam kikalah gal kidona om tawntung hi.
  </para>
  <para style="p">
    <verse number="16" style="v"/>Tua ciangin Rehoboam a pate tawh ihmu a, David khuapi sungah kivui hi; tua ciangin a tapa Abijah in ama taangin uk hi.
  </para>
  <chapter number="13" style="c"/>
  <para style="p">
    <verse number="1" style="v"/>Kumpi Jeroboam’ uk kum sawm-le-giatna kumin Abijah in Judah tungah uk ding kipan hi.
  </para>
  <para style="p">
    <verse number="2" style="v"/>Amah in Jerusalem ah kumthum sung uk hi. Ama nu’ min in Mikaiah hi a, Gibeah khuami Uriel’ tanu ahi hi.
  </para>
  <para style="p">
    <verse number="3" style="v"/>Gal sim dingin Abijah kuankhia a, a kitengkhia mi tul zali a pha, a thahat galhang galkap hon nei hi; tua ciangin Jeroboam in amah do dingin a kitengkhia galhang tul zagiat tawh pang hi.
  </para>
  <para style="p">
    <verse number="4" style="v"/>Tua ciangin Efraim mualtung gamah a om Zemaraim Mual tungah Abijah ding to-in, “Jeroboam leh Israel khempeuh aw, ka thu ngai un!
  </para>
  <para style="p">
    <verse number="5" style="v"/>Israel Topa Pasian in David leh a suante tungah Israel kumpi hih nading thu thuciamna kip tawh a piakna na theih ding uh kilawm hilo ahi hiam?
  </para>
  <para style="p">
    <verse number="6" style="v"/>Ahi zongin David’ tapa Solomon’ nasempa, Nebat’ tapa Jeroboam kipanin a topa lehdo hi.
  </para>
  <para style="p">
    <verse number="7" style="v"/>Rehoboam khangno lai a, thu khentat thei nai loin, amaute a nial zawh nai loh hun lai takin mi gina lo honkhat Solomon’ tapa Rehoboam’ kiimah kikhawmin amah dem uh hi.
  </para>
  <para style="p">
    <verse number="8" style="v"/>“Note mi tampi na hihna uh leh note’ pasian dingin Jeroboam in hong bawlsak kham bawngnote note tawh a om manin, David’ suante’ khut sung panin Topa’ kumpi gam do ding tu-in na ngaihsun uh hi.
  </para>
  <para style="p">
    <verse number="9" style="v"/>Note in Aaron’ suan, Topa’ siampite, leh Levi mite hawlkhia-in, gamdang mite bangin note’ adingin siampite bawl khin hilo na hi uh hiam? Bawngtalno khat tawh ahi a, tuutal sagih tawh ahi zongin a ki-ap dingin a hong pai peuhpeuh, pasian a hilote’ siampi suak pahpah hi.
  </para>
  <para style="p">
    <verse number="10" style="v"/>Ahih hangin kote ahih leh, Topa ka Pasian uh hi a, amah ka nusia kei uh hi. Topa’ na a sem, Aaron’ suan ahi siampite leh amau’ nasepna ah a huh dingin Levi mite ka nei uh hi.
  </para>
  <para style="p">
    <verse number="11" style="v"/>Amaute in Topa’ tungah zing leh nitak simin meihal biaknate leh a namtui nate ahi paknamtui pia a, kham citak sabuai tungah Ompihna Anlum koihin, nitak simin a meivakte a kuan’ nadingin kham meivakkhuamte don uh hi; bang hang hiam cih leh kote in Topa ka Pasian uh hong sawlnate ka zui uh a, ahih hangin note in amah na nusia uh hi.
  </para>
  <para style="p">
    <verse number="12" style="v"/>En un, kote’ lutang-in kote tawh Pasian hong omkhawm a, note a do ding sapna peengkul a tum dingin a siampite a galkap peengkulte tawh hong om uh hi. Israel’ mite aw, na pu na pate uh Pasian, Topa do kei un; bang hang hiam na cih uh leh na tangtung kei ding uh hi,” a ci hi.
  </para>
  <para style="p">
    <verse number="13" style="v"/>A nunglam panin amaute ahih dingin a pangsim ding pawlkhat Jeroboam in kualpai sak hi; tua ahih ciangin Judah mite’ mai-ah ama galkapte om a, a pangsimte amau’ nungah om hi.
  </para>
  <para style="p">
    <verse number="14" style="v"/>Judah mite a khuadak ciangin, en in, amau’ mai leh a nung uhah gal om hi; tua ciangin Topa’ tungah amaute kiko uh a, siampite in a peengkulte uh tum uh hi.
  </para>
  <para style="p">
    <verse number="15" style="v"/>Tua ciangin Judah mite in a galdona aw kiko uh hi. Judah mite a kiko uh ciangin Abijah leh Judah mite’ mai-ah Pasian in Jeroboam leh Israel khempeuh zo hi.
  </para>
  <para style="p">
    <verse number="16" style="v"/>Judah mite’ mai-ah Israel mite tai uh a, Pasian in amau’ khut sungah amaute pia hi.
  </para>
  <para style="p">
    <verse number="17" style="v"/>Abijah leh a mite in amaute tampi tak that uh hi; tua ahih ciangin Israel mi a kitengkhia mihing tul zanga a kithatin tuk hi.
  </para>
  <para style="p">
    <verse number="18" style="v"/>Judah mite in a pu a pate uh Pasian, Topa suang uh ahih manin gualzo uh a, tua hunin Israel mite kizo hi.
  </para>
  <para style="p">
    <verse number="19" style="v"/>Tua ciangin Abijah in Jeroboam delh a, ama tung panin khuapite, Beth-el a khuaneute tawh, Jeshanah a khuaneute tawh, leh Efron a khuaneute tawh la hi.
  </para>
  <para style="p">
    <verse number="20" style="v"/>Jeroboam in Abijah hun sungin ama vangliatna ngahkik lo hi; tua ciangin Topa in amah vat a, amah si hi.
  </para>
  <para style="p">
    <verse number="21" style="v"/>Ahih hangin Abijah a thahatna khang hi. Amah in zi sawm-le-li la a, tapa sawnih-le-nih leh tanu sawm-le-guk nei hi.
  </para>
  <para style="p">
    <verse number="22" style="v"/>Abijah’ gamtatna a om laite, ama ziate leh ama thugente, kamsang Iddo’ tangthu sungah kigelh hi.
  </para>
  <chapter number="14" style="c"/>
  <para style="p">
    <verse number="1" style="v"/>Tua ciangin Abijah a pate tawh ihmu a, amaute in David khuapi sungah amah vui uh hi; tua ciangin ama tangin a tapa Asa in uk hi. Ama hun sungin tua gamah kum sawm sung gal dai hi.
  </para>
  <para style="p">
    <verse number="2" style="v"/>Tua ciangin Asa in ama Pasian, Topa’ mit-ah a hoih leh a man na sem hi.
  </para>
  <para style="p">
    <verse number="3" style="v"/>Amah in gamdang biaknataute leh mual dawn-a biakpiakna munte la khia-in, khuampite supai-in Asherah milimte phuk a,
  </para>
  <para style="p">
    <verse number="4" style="v"/>amau’ pute pate’ Pasian, Topa zongin thukham leh thupiaknate a zuih nadingun Judah mite thu pia hi.
  </para>
  <para style="p">
    <verse number="5" style="v"/>Amah in Judah khuapi khempeuh panin mual dawn a, biakpiakna munte leh paknamtui biaknataute zong la khia hi. Tua ciangin ama nuai-ah kumpi gam sung gal dai hi.
  </para>
  <para style="p">
    <verse number="6" style="v"/>Tua gamah gal dai ahih manin Judah sungah kulh a nei khuapite lam hi. Topa in ama tungah kilemna pia ahih manin tua kum sungin amah in galdona nei lo hi.
  </para>
  <para style="p">
    <verse number="7" style="v"/>Tua ciangin amah in Judah mite kiangah, “Hih khuapite lamin kulhpite leh tausangte, kulhkongpite leh zawlte tawh um ni; eite in Topa i Pasian zong i hih manin leitang in eima’ aa hi lai hi; eite in amah i zong a, amah in i kiim khempeuh panin kilemna hong pia hi,” a ci hi. Tua ahih ciangin amaute in khuapi lam uh a, mavang uh hi.
  </para>
  <para style="p">
    <verse number="8" style="v"/>Asa in Judah mite sung panin lumgol leh teipi a tawi galkap tul zathum, leh Benjamin mite lumneu pua-in thal a keek tul zanih leh tul sawmgiat nei hi; hih mite khempeuh in a thahat galhang mite ahi uh hi.
  </para>
  <para style="p">
    <verse number="9" style="v"/>Amaute a sim dingin Ethiopia mi Zerah, galkap awn khat leh leeng galkap zathum tawh hong kuan khia a, Mareshah ciang dong hong tung hi.
  </para>
  <para style="p">
    <verse number="10" style="v"/>Tua ciangin amah a dawntuah dingin Asa kuankhia a, Zefathah leh Mareshah kuamah galdo nading pan’na bawl uh hi.
  </para>
  <para style="p">
    <verse number="11" style="v"/>Tua ciangin Topa’ Pasian tungah Asa kiko a, “Topa aw, a thahat leh a zawngkhal kikalah a huh dingin nang tawh a kibang kuamah om lo hi. Kote hong huh in, Topa kote’ Pasian aw, bang hang hiam cih leh nang kong suang uh a, nangma minin hih mihonpi do dingin kong pai uh hi. Topa aw, nangmah in kote’ Pasian na hi hi; mite kizosak kei in,” a ci hi.
  </para>
  <para style="p">
    <verse number="12" style="v"/>Tua ahih ciangin Topa in Asa leh Judah mite mai-ah Ethiopia mite zo a, tua ciangin Ethiopia mite tai uh hi.
  </para>
  <para style="p">
    <verse number="13" style="v"/>Asa, leh amah tawh a om mite in Gerar ciang dong amaute delh uh a, a hing kuamah a om nawn loh dongin Ethiopia mite puk uh hi; bang hang hiam cih leh Topa leh ama galkapte mai-ah amaute kisusia hi. Judah mite in van kinusia tampi tak puakhia uh hi.
  </para>
  <para style="p">
    <verse number="14" style="v"/>Topa kikihtakna amaute tungah om ahih manin amaute in Gerar kiim a, khuapi khempeuh vat uh hi. Amaute in khuapi khempeuh luh uh a, tuate sungah van kisutte tam mahmah hi.
  </para>
  <para style="p">
    <verse number="15" style="v"/>Tua ciangin amaute in gan omna puanbukte vat uh a, tuu leh keel tampi leh kalaohte puakhia uh hi. Tua ciangin Jerusalem ah ciahkik uh hi.
  </para>
  <chapter number="15" style="c"/>
  <para style="p">
    <verse number="1" style="v"/>Oded’ tapa Azariah tungah Pasian’ Kha hong tung a,
  </para>
  <para style="p">
    <verse number="2" style="v"/>tua ciangin Asa dawntuah dingin amah pai-in ama kiangah, “Ka thu ngai un, Asa leh Judah mite leh Benjaminte aw: Note in amah tawh na om lai teng uh Topa in note tawh om hi. Amah na zon’ uh leh amah na mu ding uh a, ahih hangin amah na nusiat uh leh amah in note hong nusia ding hi.
  </para>
  <para style="p">
    <verse number="3" style="v"/>Hun saupi sung Israel in Pasian man tawh om lo, thu a hilh siampi tawh om lo, thukham tawh om lo hi;
  </para>
  <para style="p">
    <verse number="4" style="v"/>ahih hangin a lungkham uh ciangin Israel Pasian, Topa’ lamah kihei uh a, amah zongin amaute in amah mu uh hi.
  </para>
  <para style="p">
    <verse number="5" style="v"/>Tua hun lai-in mite’ nasemin a zinsuk a zintohna uhah lungmuanna om lo hi; gam khempeuh ah buaina om hi.
  </para>
  <para style="p">
    <verse number="6" style="v"/>Pasian in lungkhamna nam khempeuh tawh buaisak ahih manin minam khat leh minam khat, khuapi khat leh khuapi khat kido-in amaute kitamkham uh hi.
  </para>
  <para style="p">
    <verse number="7" style="v"/>Ahih hangin nang, hang in! Na sepna thaman hong kipia ding ahih manin na khut zawsak kei in,” a ci hi.
  </para>
  <para style="p">
    <verse number="8" style="v"/>Asa in Oded’ tapa Azariah’ thugenkholh, hih thute a zak ciangin amah hong hangin, Judah gam khempeuh leh Benjamin leh Efraim mualtung gam panin a laksa khuapite panin a kihhuai milimte lakhia a, Topa’ innlim mai-a om Topa’ biaknatau puah hi.
  </para>
  <para style="p">
    <verse number="9" style="v"/>Tua ciangin amah in ‘Judah leh Benjamin mi khempeuh, leh Efraim, Manasseh, leh Simeon sung panin amaute kiangah a peemte khawm hi; bang hang hiam cih leh Topa a Pasian amah tawh a omna thu amaute in a muh uh ciangin Israelte kiang panin mi tampi tak ama kiangah tai uh hi.
  </para>
  <para style="p">
    <verse number="10" style="v"/>Asa’ uk kum sawm-le-ngana a kha thumna sungin Jerusalem ah amaute kikhawm uh hi.
  </para>
  <para style="p">
    <verse number="11" style="v"/>Tua ni-in amaute in gal sung panin a ciahpih uh nate sung panin bawngtal za sagih leh tuu tul sagih tawh Topa tungah biakna pia uh hi.
  </para>
  <para style="p">
    <verse number="12" style="v"/>Tua ciangin a lungsim khempeuh uh leh a nuntakna khempeuh uh tawh a pu a pate uh’ Pasian, Topa a zon’ nading uh,
  </para>
  <para style="p">
    <verse number="13" style="v"/>leh Pasian, Topa a zong lo peuhmah, a moi ahi a, a ham ahi a, numei ahi a, pasal ahi zongin a kithah nading uh thuciamna khat bawl uh hi.
  </para>
  <para style="p">
    <verse number="14" style="v"/>Amaute in awging pha, leh otna, leh peengkulte, leh sakite tawh Topa’ tungah kiciamna bawl uh hi.
  </para>
  <para style="p">
    <verse number="15" style="v"/>Tua ciangin Judah mi khempeuh tua kiciamna ah lungdam uh hi; bang hang hiam cih leh amaute in a lungsim khempeuh uh tawh kiciamin deihna taktak tawh amah zong a, tua ciangin amaute in amah mu uh a, Topa in a kiim uhah amaute gal daihna pia hi.
  </para>
  <para style="p">
    <verse number="16" style="v"/>Ama nu Ma-akah in Asherah milim dingin a kihhuai milim khat a bawlna hangin kumpipa’ nu hihna za panin kumpi Asa in a nu lakhia hi. Asa in a nu’ milim phuksakin satnen a, Kidron lui-ah hal hi.
  </para>
  <para style="p">
    <verse number="17" style="v"/>Ahih hangin Israel gam sung panin mualdawn a, biak piaknate kila khia lo hi. Ahi zongin ama hun sung tawntung Asa’ lungsim paubaang lo hi.
  </para>
  <para style="p">
    <verse number="18" style="v"/>Tua ciangin amah in a pa’ apsa letsongte leh ama apsa letsongte, ngun, leh kham, leh nazatte, Topa’ innah paipih hi.
  </para>
  <para style="p">
    <verse number="19" style="v"/>Asa’ uk kum sawmthum-le-nga ciang dong gal kidona om nawn lo hi.
  </para>
  <chapter number="16" style="c"/>
  <para style="p">
    <verse number="1" style="v"/>Asa’ uk kum sawmthum-le-gukna kumin Judah do-in Israel kumpipa Baasha paito a, Judah kumpipa Asa kiang pan kuamah a paikhiat theih loh nading leh ama kiangah kuamah a pai theih loh nadingin Ramah khua phut hi.
  </para>
  <para style="p">
    <verse number="2" style="v"/>Tua ciangin Asa in Topa’ inn leh kumpipa’ inn-a van manpha koihnate panin ngun leh kham la-in, Damaskas-ah a teeng Siria kumpipa Benhadad kiangah tuate puakin,
  </para>
  <para style="p">
    <verse number="3" style="v"/>“Ka pa leh na pa a kipawl mah bangin kei leh nang i kipawl hi; en in, ngun, leh kham kong puak hi; kei kiang panin amah a nungkik theih nadingin pai in la, Israel kumpipa Baasha tawh na kipawlna va sutat in,” a ci hi.
  </para>
  <para style="p">
    <verse number="4" style="v"/>Tua ciangin Benhadad in kumpi Asa’ thu ngai-in Israel khuapite a do dingin a galkap ukte sawl a, amaute in Ijon, Dan, Abelmaim, leh Naftali vankoihna khuapite zo uh hi.
  </para>
  <para style="p">
    <verse number="5" style="v"/>Baasha in tua thu a zak ciangin Ramah khua a lam khawl a, a nasep tawpsak hi.
  </para>
  <para style="p">
    <verse number="6" style="v"/>Tua ciangin kumpi Asa in Judah mi khempeuh khawmin thu pia a, Baasha in inn lamna a, a zat Ramah suang leh a singte amaute in puakhia a, tuate tawh Geba leh Mizpah lam uh hi.
  </para>
  <para style="p">
    <verse number="7" style="v"/>Tua hun lai takin Judah kumpi Asa kiangah thu-mupa Hanani hong pai-in ama kiangah, “Nangmah in Siria kumpipa suangin, Topa na Pasian suang lo na hih manin, Siria kumpipa’ galkapte in nang hong suaktasak hi.
  </para>
  <para style="p">
    <verse number="8" style="v"/>Ethiopia mite leh Libia mite in leeng tampi tak leh sakol tung tuang tampi tak tawh a om galkap tampi hilo ahi hiam? Ahi zongin Topa suang na hih manin, amah in na khut sungah amaute hong pia hi.
  </para>
  <para style="p">
    <verse number="9" style="v"/>Bang hang hiam cih leh ama lamah a lungsim a paubang lo mite’ tangin ama vangliatna a lak dingin Topa’ mit in leitung khempeuh en kawikawi hi. Hih thu-ah na hai gamtat khin hi; bang hang hiam cih leh tu-a kipanin galdonate na nei ding hi,” a ci hi.
  </para>
  <para style="p">
    <verse number="10" style="v"/>Tua ciangin thu-mupa tungah Asa heh a, amah kol bulhin thong sungah koih hi; bang hang hiam cih leh hih thu hangin ama tungah nakpi takin heh hi. Tua hun mahin Asa in mi pawl khat zong gitlohna tawh gimsak hi.
  </para>
  <para style="p">
    <verse number="11" style="v"/>Asa’ gamtatnate, a patna pan a tawpna dong, Judah leh Israel Kumpite’ Laibu sungah kigelh hi.
  </para>
  <para style="p">
    <verse number="12" style="v"/>Ama uk a kum sawmthum-le-kuana kumin Asa in a khe-ah natna nei-a, a natna nasia mahmah hi; ahi zongin ama nat hun nangawn ah amah in Topa zong lo a, zato siamte’ huhna zong hi.
  </para>
  <para style="p">
    <verse number="13" style="v"/>Tua ciangin Asa a pate tawh ihmu a, ama uk a kum sawmli-le-khatna kumin si hi.
  </para>
  <para style="p">
    <verse number="14" style="v"/>David khuapi sungah amahmah in a khuak han sungah amaute in vui uh hi. Paknamtui bawl siamte in a bawl a namtui a nam tuamtuamte tawh a kidim hankuang sungah amah sial uh hi; tua ciangin amah zahtakna-in amaute in meiphual lian mahmah khat cih uh hi.
  </para>
  <chapter number="17" style="c"/>
  <para style="p">
    <verse number="1" style="v"/>Tua ciangin a tapa Jehoshafat in ama taangin uk a, Israel lang pangin amahmah kithakhauhsak hi.
  </para>
  <para style="p">
    <verse number="2" style="v"/>Amah in Judah khuapi kulhneite khempeuh ah galkapte koih a, Judah gam sung, leh a pa Asa in a laksa Efraim khuapite sungah khuacingte koih hi.
  </para>
  <para style="p">
    <verse number="3" style="v"/>Amah in a pa’ gamtat nasate zui ahih manin Jehoshafat tawh Topa om hi; amah in Baalte bia lo hi;
  </para>
  <para style="p">
    <verse number="4" style="v"/>Israelte’ gamtat bang hi loin, ama pa’ Pasian zongin ama thupiakna zui hi.
  </para>
  <para style="p">
    <verse number="5" style="v"/>Tua ahih ciangin Topa in ama khut sungah kumpi gam kipsak hi; tua ciangin Judah mi khempeuh in Jehoshafat tungah siah puak uh hi; amah in a lian hauhna leh minthan’na nei hi.
  </para>
  <para style="p">
    <verse number="6" style="v"/>Topa’ lampite ah ama lungsim hang hi; tua ciangin amah in Judah gam sung panin mual dawn-a biak piaknate leh Asherah milimte lakhia lai hi.
  </para>
  <para style="p">
    <verse number="7" style="v"/>Ama uk kum thumna kumin ama uliante, Benhail, Obadiah, Zekhariah, Nethanel, leh Mikaiah, Judah khuapite ah thuhilh dingin sawl hi;
  </para>
  <para style="p">
    <verse number="8" style="v"/>amaute tawh Levi mi, Shemaiah, Nethaniah, Zebadiah, Ashel, Shemirahmoth, Jehonathan, Adonijah, Tobijah, leh Tabodonijah sawl hi; tua ciangin hih Levi mite tawh, siampi Elishama, leh Jehoram sawl hi.
  </para>
  <para style="p">
    <verse number="9" style="v"/>Amaute in Topa’ thukham laibu kengin Judah sungah hilh uh hi; Judah khuapi khempeuh ah amaute pai kawikawi-in mite lakah hilh uh hi.
  </para>
  <para style="p">
    <verse number="10" style="v"/>Tua ciangin Judah gam kimkotah a om khuapi gam khempeuh tungah Topa kihtakna om a, amaute in Jehoshafat do ngam nawn lo uh hi.
  </para>
  <para style="p">
    <verse number="11" style="v"/>Filistiate pawlkhat in Jehoshafat tungah letsongte leh siah dingin ngun puak uh hi; tua ciangin Arabte in zong ama tungah ganhon tuutal tul sagih leh za sagih, leh keeltal tul sagih leh za sagih puak uh hi.
  </para>
  <para style="p">
    <verse number="12" style="v"/>Tua ciangin Jehoshafat hong lianzaw semsem hi. Amah in Judah gam sungah mun muanhuaite leh vankoihna khuapite lam a,
  </para>
  <para style="p">
    <verse number="13" style="v"/>amah in Judah khuapite sungah van tampi nei hi. Amah in a thahat galhang galkapte Jerusalem ah nei hi.
  </para>
  <para style="p">
    <verse number="14" style="v"/>A beh ciat uh tawh kizui-in amaute a phazah in: Judah sung pan a tul-a a ukte: Adnah in a ukpa hi a, a thahat galhang mi tul zathum tawh ahi hi.
  </para>
  <para style="p">
    <verse number="15" style="v"/>Ama zomah a ukpa in Jehohanan hi a, mi tul zanih leh tul sawmgiat tawh ahi hi.
  </para>
  <para style="p">
    <verse number="16" style="v"/>Ama zom-ah Topa’ nasep nadingin a kipia Zikri’ tapa Amasiah hi a, a thahat galhang mi tul zanih tawh ahi hi.
  </para>
  <para style="p">
    <verse number="17" style="v"/>Benjamin sung panin: A thahat a galhang Eliada, thal leh lum a tawi mi tul zanih tawh ahi hi.
  </para>
  <para style="p">
    <verse number="18" style="v"/>Tua ciangin ama zomah Jehozabad hi a, galdo dingin hiam a tawi mi tul zakhat leh tul sawmgiat tawh ahi hi.
  </para>
  <para style="p">
    <verse number="19" style="v"/>Hihte in, kumpipa in Judah gam sung khempeuh a, kulhnei khuapite ah a koihte banah kumpipa’ na a semte ahi hi.
  </para>
  <chapter number="18" style="c"/>
  <para style="p">
    <verse number="1" style="v"/>Tu-in Jehoshafat in hauhna leh minthan’na lianpi nei hi; amah in Ahab tawh numei-a kizopna bawl hi.
  </para>
  <para style="p">
    <verse number="2" style="v"/>Kum tawmkhat khit ciangin Samaria-a Ahab kiangah amah paisuk hi. Tua ciangin Ahab in amah leh amah tawh a hong pai mite’ adingin tuu tampi leh bawngtal tampi go a, Ramothgilead sim dingin amah zol hi.
  </para>
  <para style="p">
    <verse number="3" style="v"/>Israel kumpipa Ahab in Judah kumpipa Jehoshafat kiangah, “Ramothgilead-ah kei tawh nong kuan ding hiam?” a ci hi. Amah in dawngin, “Keimah in nangmah bang ka hi a, ka mite in nangma mite mah bang ahi hi. Kote in galdona ah nang tawh kong kuan ding uh hi,” a ci hi.
  </para>
  <para style="p">
    <verse number="4" style="v"/>Tua ciangin Jehoshafat in Israel kumpipa kiangah, “Topa thu dong masa in,” a ci hi.
  </para>
  <para style="p">
    <verse number="5" style="v"/>Tua ciangin Israel kumpipa in kamsangte mihing zali khawmin amaute kiangah, “Ramothgilead sim dingin kuanto ding i hi hiam, tua ahih kei leh thuak ding ka hi hiam?” a ci hi. Tua ciangin amaute in, “Kuanto in; bang hang hiam cih leh Pasian in kumpipa’ khut sungah hong pia ding hi,” a ci uh hi.
  </para>
  <para style="p">
    <verse number="6" style="v"/>Ahih hangin Jehoshafat in, “Eite in i dot theih ding Topa’ kamsang a dang hih lai-ah om lo ahi hiam?” a ci hi.
  </para>
  <para style="p">
    <verse number="7" style="v"/>Tua ciangin Israel kumpipa in Jehoshafat kiangah, “Eite in Topa’ thu i dot theih nading Imlah’ tapa Mikaiah kici mi khat om lai hi; ahih hangin amah in kei tawh kisai a hoih thu genkhol ngei loin a sia bekbek gen tawntung ahih manin amah ka mudah hi,” a ci hi. Tua ciangin Jehoshafat in, “Tua bangin kumpipa in ci kei in,” a ci hi.
  </para>
  <para style="p">
    <verse number="8" style="v"/>Tua ciangin Israel kumpipa in ulian khat samin, “Imlah’ tapa Mikaiah manlang takin hong paipih in,” a ci hi.
  </para>
  <para style="p">
    <verse number="9" style="v"/>Tu-in Israel kumpipa leh Judah kumpipa Jehoshafat a kumpi tokhom tung uhah tu-in a puantualpi uh tawh kizem uh hi; Samaria kulh kongpi lutna munah amaute tu uh hi; amaute’ mai-ah kamsangte khempeuh in thu genkhol uh hi.
  </para>
  <para style="p">
    <verse number="10" style="v"/>Tua ciangin Khena-anah’ tapa Zedekiah in sik kite bawl tawmin, “Topa in hih bangin ci hi, ‘Amaute a siat matengin hihte tawh Siria mite na nawt ding hi,’ ci hi,” a ci hi.
  </para>
  <para style="p">
    <verse number="11" style="v"/>Tua ciangin kamsang khempeuh in zong tua mah bangin genkhol uh a, “Ramothgilead-ah kuanto in la, gual zo in; Topa in kumpipa’ khut sungah hong pia ding hi,” a ci hi.
  </para>
  <para style="p">
    <verse number="12" style="v"/>Tua ciangin Mikaiah a sam dingin a pai kamtaipa in ama kiangah, “En in, thu kikhatin kamsangte’ thu gen pen kumpipa’ adingin a hoihlam ding ahi hi; amaute’ gen bangin gen in la, a hoih lamin gen in,” a ci hi.
  </para>
  <para style="p">
    <verse number="13" style="v"/>Ahih hangin Mikaiah in, “Topa in a nungta ahih mah bangin, ka Pasian’ gen thu ka gen ding hi,” a ci hi.
  </para>
  <para style="p">
    <verse number="14" style="v"/>Kumpipa kiangah amah hong tun’ ciangin kumpipa in ama kiangah, “Mikaiah aw, Ramothgilead-ah galdo dingin kuan ding i hi hiam, tua ahih kei leh thuak ding ka hi hiam?” a ci hi. Tua ciangin amah in dawngin, “Kuanto in la, gual zo in; na khut sungah amaute hong kipia ding hi,” a ci hi.
  </para>
  <para style="p">
    <verse number="15" style="v"/>Ahih hangin kumpipa in ama kiangah, “Topa’ min tawh thudang gen loin thuman bek kei tungah nong gen nading bang zah vei hong thuhilh ding ka hi hiam?” a ci hi.
  </para>
  <para style="p">
    <verse number="16" style="v"/>Tua ciangin amah in, “A cing nei lo tuu bangin mualte tungah Israel mi khempeuh a kithehthang ka mu hi; tua ciangin Topa in, ‘Hihte in to nei lo hi; nuam takin a inn ciat uhah ciahsak un,’ ci hi,” a ci hi.
  </para>
  <para style="p">
    <verse number="17" style="v"/>Tua ciangin Israel kumpipa in Jehoshafat kiangah, “Amah in kei tawh kisai a hoih genkhol loin a sia bek gen ding hi, ci-in nang kiangah hong gen hilo ka hi hiam?” a ci hi.
  </para>
  <para style="p">
    <verse number="18" style="v"/>Tua ciangin Mikaiah in, “Tua ahih ciangin Topa’ thugen za in: Topa a kumpi tokhom tungah tu a, a taklam leh a veilam ah vantung mihon khempeuh a ding ka mu hi;
  </para>
  <para style="p">
    <verse number="19" style="v"/>tua ciangin Topa in, ‘Israel kumpipa Ahab kuanto-in Ramothgilead-ah a puk nadingin kua in amah zol ding ahi hiam?’ a ci hi. Tua ciangin khat in thu khat gen a, adang khat in thudang khat gen hi.
  </para>
  <para style="p">
    <verse number="20" style="v"/>Tua ciangin Kha khat hong madawkin, Topa mai-ah ding a, ‘Keimah in amah ka va zol ding hi,’ ci hi. Tua ciangin Topa in ama kiangah, ‘Bang lam tawh zol ding na hi hiam?’ a ci hi.
  </para>
  <para style="p">
    <verse number="21" style="v"/>Tua ciangin amah in, ‘Keimah pai khia-in ama kamsangte khempeuh’ kam sungah zuau thei Kha khat ka va hi ding hi,’ a ci hi. Tua ciangin amah in, ‘Nangmah in amah na va zol ding a, na zo ding hi; pai khia in la, tua bangin hih in,’ a ci hi.
  </para>
  <para style="p">
    <verse number="22" style="v"/>Tua ahih ciangin en in, Topa in hih na kamsangte’ kam sungah zuau thu thei Kha khat koih khin hi; Topa in nang tawh kisai-in siatna gen khin zo hi,” a ci hi.
  </para>
  <para style="p">
    <verse number="23" style="v"/>Tua ciangin Khen-anah’ tapa Zedekiah a nai-ah hong pai-in Mikaiah a paang bengin, “Cik hun akipanin Topa’ Kha in kei hong nusia-in, nang tungah thu hong gen ahi hiam?” a ci hi.
  </para>
  <para style="p">
    <verse number="24" style="v"/>Tua ciangin Mikaiah in, “En in, nangmah a bu dingin inndei sungnung ah na pai ni ciangin na thei ding hi,” a ci hi.
  </para>
  <para style="p">
    <verse number="25" style="v"/>Tua ciangin Israel kumpipa in, “Mikaiah man un la, khuapi ukpa Amon leh kumpipa’ tapa Joash kiangah paipih kik un;
  </para>
  <para style="p">
    <verse number="26" style="v"/>tua ciangin, ‘Hih bangin kumpipa in ci hi; Hih mipa thong sungah koih un la, lungnuam takin kong ciahkik mateng an leh tui tawmno bek tawh vaak un, ci hi,’ ci un,” a ci hi.
  </para>
  <para style="p">
    <verse number="27" style="v"/>Tua ciangin Mikaiah in, “Lungnuam takin nong ciahkik leh, kei tung tawnin Topa in thu a gen lo ahi hi,” a ci hi. Tua ciangin amah in, “Mi khempeuh aw, tu-a ka thugen za un!” a ci hi.
  </para>
  <para style="p">
    <verse number="28" style="v"/>Tua ahih ciangin Isreal kumpipa leh Judah kumpipa Jehoshafat Ramothgilead-ah kuan to uh hi.
  </para>
  <para style="p">
    <verse number="29" style="v"/>Tua ciangin Israel kumpipa in Jehoshafat kiangah, “Keimah meel kiseelin gal sungah kong kuan ding a, ahih hangin nangmah in na puantualpite nong silh ding hi,” a ci hi. Tua ciangin Israel kumpipa a meel kiseel hi; amaute gal sungah kuan uh hi.
  </para>
  <para style="p">
    <verse number="30" style="v"/>Tu-in Siria kumpipa in a leeng a ukte thu pia khin a, “A neu tawh ahi a, a lian tawh ahi zongin kido loin, Israel kumpipa bek tawh na kido ding uh hi,” ci hi.
  </para>
  <para style="p">
    <verse number="31" style="v"/>Leeng galkap a ukte in Jehoshafat a muh uh ciangin, “Israel kumpipa hi,” a ci uh hi. Tua ahih ciangin amah do dingin amaute kihei uh hi; tua ciangin Jehoshafat kikokhia a, Topa in amah huh hi. Pasian in ama kiang panin amaute kaikhia hi;
  </para>
  <para style="p">
    <verse number="32" style="v"/>bang hang hiam cih leh Israel kumpipa ahih lohna leeng galkap a ukte in a theih uh ciangin amah a delhna panin kilehhei kik uh hi.
  </para>
  <para style="p">
    <verse number="33" style="v"/>Ahih hangin mi khat in a thal mawk lot a, Israel kumpipa a galdal thep leh a awmdal kikal kha hi; tua ahih ciangin amah in a leeng hawlpa kiangah, “Kei liam ka hih manin kileh in la, galphual panin hong puakhia in,” a ci hi.
  </para>
  <para style="p">
    <verse number="34" style="v"/>Tua ni-in galkidona nasia mahmah a, nitak dong Siria mite mai ngatin a leeng sungah Israel kumpipa kingam hi; tua hi a, nitum laitakin amah si hi.
  </para>
  <chapter number="19" style="c"/>
  <para style="p">
    <verse number="1" style="v"/>Judah kumpipa Jehoshafat lungmuang takin Jerusalem a, ama innah ciahkik hi.
  </para>
  <para style="p">
    <verse number="2" style="v"/>Ahih hangin amah dawn dingin thu-mupa Hanani’ tapa Jehu hong paikhia a, Kumpi Jehoshafat kiangah, “Migilote huhin Topa a mudahte it ding na hi hiam? Hih thu hangin Topa’ hehna nang tungah hong tung zo hi.
  </para>
  <para style="p">
    <verse number="3" style="v"/>Ahi zongin nang na hoihna khat om hi; bang hang hiam cih leh nangmah in gam sung panin Asherah milimte susia-in Pasian zon’ ding na lungsimah na ngaihsun hi,” a ci hi.
  </para>
  <para style="p">
    <verse number="4" style="v"/>Jerusalem ah Jehoshafat teeng hi; tua ciangin Be-ersheba panin Efraim mual tung gam ciang dong mite lakah zin kawikawi a, amau’ pute pate’ Pasian, Topa kiangah amaute tun’pih kik hi.
  </para>
  <para style="p">
    <verse number="5" style="v"/>Amah in gam sunga Judah khuapi kulhnei khempeuh a khuapi a khuapi-ah thukhen dingte seh a,
  </para>
  <para style="p">
    <verse number="6" style="v"/>thukhente tungah, “Note in mi ading hi loin Topa’ adingin a khen na hih manun na hih dingte uh ngaihsun un; thukhenna na piaknate uhah amah in note tawh hong om hi.
  </para>
  <para style="p">
    <verse number="7" style="v"/>Tu-in note in Topa zahtak un la, na hihnate uhah kingaihsun un. Bang hang hiam cih leh Topa i Pasian in thuman hei khiatna, mi deidanna, leh sumgolh laknate deih lo hi,” a ci hi.
  </para>
  <para style="p">
    <verse number="8" style="v"/>Tua tham loin, Topa adingin thukhenna a pia ding leh thu neite a khensak dingin Levi mite leh siampite leh Israel mi beh lutangte pawlkhat, Jehoshafat in Jerusalem ah seh hi. Amaute in Jerusalem ah a phual ding uh nei uh hi.
  </para>
  <para style="p">
    <verse number="9" style="v"/>Tua ciangin amah in amaute thuhilh a: “Hih bangin Topa zahtakna, cihtakna, leh na lungsim khempeuh uh tawh na hih ding uh hi:
  </para>
  <para style="p">
    <verse number="10" style="v"/>a khuapi uhah a teeng na sanggamte uh tung panin mi kithahna thu, thukham ahih kei leh thupiakna, upadi ahih kei leh biakna ngeina kipte tawh kisai-in thu khatpeuh peuh no tungah hong tun’ ciangin, amaute in Topa’ mai-ah mawhna a pian’sak loh nading leh note leh na sanggamte uh tungah hehna hong tun’ loh nadingin amaute na hilh ding uh hi. Tua bangin na gamta ding uh a, mawhna na piangsak kei ding uh hi.
  </para>
  <para style="p">
    <verse number="11" style="v"/>En un, Topa’ thu tawh kisai thute khempeuh ah siampi lian Amariah in no tungah om hi, tua ciangin kumpipa tawh kisai thute khempeuh ah Judah mite a ukpa Ishmael’ tapa Zebadiah om hi; tua ciang Levi mite in note tungah ulian na hong sem ding uh hi. Hang takin gamta un, thumante tawh Topa hong om ta hen!” a ci hi.
  </para>
  <chapter number="20" style="c"/>
  <para style="p">
    <verse number="1" style="v"/>Hih thu khit ciangin Moab mite leh Amon mite, leh Meunim mite pawlkhat in Jehoshafat a sim dingin hong kuan uh hi.
  </para>
  <para style="p">
    <verse number="2" style="v"/>Mi pawlkhat hong pai-in Jehoshafat kiangah, “Tuipi gal khat Edom, panin mihon tampi khat nangmah sim dingin hong kuan hi; en in, amaute Hazazontamar (En-gedi a kici) ah om uh hi,” ci-in gen uh hi.
  </para>
  <para style="p">
    <verse number="3" style="v"/>Tua ciangin Jehoshafat lau a, amahmah in Topa’ lamlah nading zong a, Judah gam khempeuh ah antan’ ding thu zasak hi.
  </para>
  <para style="p">
    <verse number="4" style="v"/>Tua ciangin Topa’ tung pan huhna zong dingin Judah mite hong kikhawm hi; Judah khuapi khempeuh panin Topa thu dong dingin amaute hong pai uh hi.
  </para>
  <para style="p">
    <verse number="5" style="v"/>Tua ciangin Topa’ inn sung, inntual thak mai, Judah leh Jerusalemte’ kikhopna sungah Jehoshafat ding a,
  </para>
  <para style="p">
    <verse number="6" style="v"/>“Topa, ka pu ka pate uh Pasian aw, nang vantungah Pasian hilo na hi hiam? Minamte’ kumpigam khempeuh tungah nang in uk hilo na hi hiam? Na khut sungah vangliatna leh thahatna om a, kuamah in nang hong nang zo lo hi.
  </para>
  <para style="p">
    <verse number="7" style="v"/>Kote’ Pasian aw, hih gamah a teeng mite na mi Israelte’ mai-ah hawlkhia-in, na lawmpa Abraham’ suan leh khakte tungah a tawntung dingin pia hilo na hi hiam?
  </para>
  <para style="p">
    <verse number="8" style="v"/>Amaute hih gamah teengin nangma min dingin hih lai-ah biakinn khat lam uh a,
  </para>
  <para style="p">
    <verse number="9" style="v"/>Eite tungah siatna, namsau, thukhenna, ahih kei leh natna, ahih kei leh, kialpi hong tun’ leh, hih inn sungah ama min om ahih manin hih inn mai-ah ding-in i gimna hunah ama tungah i kiko ding a, amah in hong za-in hong hon ding hi,’ ci uh hi.
  </para>
  <para style="p">
    <verse number="10" style="v"/>Tu-in en in, Izipt gam panin Israelte hong paikhiat lai-in na simsak loh, amaute in pelhin a suksiat loh uh Ammon mite leh Moab mite leh Seir Mual gam mite—
  </para>
  <para style="p">
    <verse number="11" style="v"/>en in, ka luah dingun kote tungah nong piaksa nangma neihsa panin kote hawlkhia dingin hong paina tawh amaute in kote hong lehthuk zawsop uh hi.
  </para>
  <para style="p">
    <verse number="12" style="v"/>Kote’ Pasian aw, amaute’ tungah thu khen lo ding na hi hiam? Bang hang hiam cih leh kote do dingin a hong pai hih mihon tampite a do dingin thahatna ka nei kei uh hi. Ka cih nading uh ka thei kei uh a, nangmah bek kong mitsuan uh hi,” a ci hi.
  </para>
  <para style="p">
    <verse number="13" style="v"/>Tua lai takin Topa mai-ah Judah mi khempeuh a taneute, a zite, leh a naupangte uh tawh ding uh hi.
  </para>
  <para style="p">
    <verse number="14" style="v"/>Tua ciangin a kikhawmte lak, Levi mite Asaf suante sung pan Mattaniah, a tapa Jeiel, a tapa Benaiah, a tapa Zekhariah, a tapa Jahaziel tungah Topa’ Kha hong tung hi.
  </para>
  <para style="p">
    <verse number="15" style="v"/>Tua ciangin amah in, “Judah gam khempeuh leh Jerusalem a, teeng khempeuh leh kumpi Jehoshafat aw, ngai un: Topa in hih bangin note tungah hong gen hi, ‘Kihta kei un la, hih a tam mi honpi hangin lungkia kei un; bang hang hiam cih leh galdona in note’ aa hi loin Pasian aa ahi hi.
  </para>
  <para style="p">
    <verse number="16" style="v"/>Zing ciangin amaute do-in paisuk un; en un, Ziz kahtohna lampi tawnin amaute hong kuanto ding uh hi; Jeruel gamlak nisuahna lam kuam mongah amaute na mu ding uh hi.
  </para>
  <para style="p">
    <verse number="17" style="v"/>Note in hih kidona-ah na do ding uh kisam lo hi; Judah gam mite leh Jerusalem khua mite aw, na panmun uh la-in taang loin ding un la, note taangin Topa’ gualzawhna mu un,’ ci hi. Kihta kei un la, lungkia kei un; zing ciangin amaute do-in pai un, Topa in note tawh hong om ding hi,” a ci hi.
  </para>
  <para style="p">
    <verse number="18" style="v"/>Tua ciangin Jehoshafat in a maitang lei lam ngatin kun a, tua ciangin Judah gam leh Jerusalem-a teeng mite khempeuh in zong Topa’ mai-ah pukin Topa bia uh hi.
  </para>
  <para style="p">
    <verse number="19" style="v"/>Tua ciangin Kohath mite, Korah mite sung pan Levi mite awging pha mahmah tawh Israel Pasian, Topa a phat dingin dingto uh hi.
  </para>
  <para style="p">
    <verse number="20" style="v"/>Tua ciangin zingsangin amaute tho baihin Tekoa gamlakah paikhia uh hi; amaute a paikhiat lai takin Jehoshafat ding-in, “Judah leh Jerusalem a, teengte aw, ka thugen za un! Topa na Pasian uh um un, tua hi leh note na kip ding uh hi; ama kamsangte um un, tua hi leh na mavang ding uh hi,” a ci hi.
  </para>
  <para style="p">
    <verse number="21" style="v"/>Amah in mite tawh thu a kikup khit ciangin, galkapte mai-ah amaute a pai kawmin,
  </para>
  <para style="p">
    <verse number="22" style="v"/>Amaute in la sa-in phat ding a kipat uh ciangin, Judah mite do dingin a hong pai Ammon mite, Moab mite, leh Seir Mual gam mite a pangsim ding Topa in koih a, amaute kizo hi.
  </para>
  <para style="p">
    <verse number="23" style="v"/>Bang hang hiam cih leh Ammon mite leh Moab mite in Seir Mual-a teengte do dingin kipanin amaute susia mang uh a, Seir-a teengte a beisak khit uh ciangin amaute khat leh khat kisusia uh hi.
  </para>
  <para style="p">
    <verse number="24" style="v"/>Gamlak-a galvilna tausang ah Judahte hong tun’ ciangin mihonpite’ omna lam en uh hi; en in, amaute in lei lakah a puk mi si luanghawm vive na hi hi; a suakta kuamah om lo hi.
  </para>
  <para style="p">
    <verse number="25" style="v"/>Van kinusiate a tawm dingin Jehoshafat leh a mite hong pai ciangin bawngte, vante, puante, leh na manphate tampi tak mu uh a, a puak zawh loh ciang dong uh amau’ adingin la uh hi. Van kinusiate tam mahmah ahih manin ni thum sung tawm uh hi.
  </para>
  <para style="p">
    <verse number="26" style="v"/>A ni li ni-in Berakah kuamah amaute kikhawm uh hi; bang hang hiam cih leh amaute in tua lai-ah Topa phat uh hi; tua ahih ciangin tuni dongin tua mun in Berakah Kuam kici hi.
  </para>
  <para style="p">
    <verse number="27" style="v"/>Tua ciangin Judah mi leh Jerusalem mi khempeuh, Jehoshafat makai-in lungdamna tawh Jerusalem ah ciah uh hi; bang hang hiam cih leh Topa in amaute a galte uh hangin lungdam sak hi.
  </para>
  <para style="p">
    <verse number="28" style="v"/>Amaute, harp lasaknate leh laiza lasaknate leh peengkulte tawh Jerusalem Topa’ innah tung uh hi.
  </para>
  <para style="p">
    <verse number="29" style="v"/>Topa in Israelte’ galte a dona thu a zak uh ciangin kumpi gamte khempeuh tungah Topa a kizahtakna hong om hi.
  </para>
  <para style="p">
    <verse number="30" style="v"/>Tua ahih ciangin Jehoshafat’ ukna gam sung gamdai hi; bang hang hiam cih leh a Pasian in ama kiimah galdaihna pia hi.
  </para>
  <para style="p">
    <verse number="31" style="v"/>Tua bangin Jehoshafat in Judah tungah uk hi. Amah in uk ding a kipatin kum sawmthum-le-nga pha a, Jerusalem ah kum sawmnih-le-nga sung uk hi. Ama nu’ min in Azubah hi a, Shilhi’ tanu ahi hi.
  </para>
  <para style="p">
    <verse number="32" style="v"/>Amah in a pa Asa’ lampi mah zui a, tua lampi panin pialkhia lo hi; Topa’ muhna-ah a man na sem hi.
  </para>
  <para style="p">
    <verse number="33" style="v"/>Ahi zongin mual dawn a, biakpiaknate kilakhia lo hi; mite in a lungsim uhah a pu a pate uh’ Pasian ngaihsun nai lo uh hi.
  </para>
  <para style="p">
    <verse number="34" style="v"/>Tu-in Jehoshafat’ gamtatna a om laite, a patna pan a tawp dongin, Israel Kumpite’ Laibu sunga a kiciamteh, Hanani’ tapa Jehu’ khang tangthu sungah kigelh hi.
  </para>
  <para style="p">
    <verse number="35" style="v"/>Hih thu khit ciangin Judah kumpipa Jehoshafat in a gilo-a gamta, Israel kumpipa Ahaziah tawh kipawl hi.
  </para>
  <para style="p">
    <verse number="36" style="v"/>Tarshish a, a pai ding teembawte bawlna ah amah pawl a, amaute in Eziongerber ah teembawte bawl uh hi.
  </para>
  <para style="p">
    <verse number="37" style="v"/>Tua ciangin Mareshah khuami Dodavahu’ tapa Eliezer in Jehoshafat langpangin thu genkholin, “Nangmah in Ahaziah tawh kipawl na hih manin Topa in na bawlsate uh susia ding hi,” a ci hi. Tua ciangin teembawte kisia a, Tarshish ah pai thei lo hi.
  </para>
  <chapter number="21" style="c"/>
  <para style="p">
    <verse number="1" style="v"/>Jehoshafat a pate tawh ihmu a, David khuapi sungah a pate tawh kivui hi; tua ciangin a tapa Jehoram in ama taangin uk hi.
  </para>
  <para style="p">
    <verse number="2" style="v"/>Jehoshafat’ tapa ama sanggam pasalte in: Azariah, Jehiel, Zekhariah, Azariah, Mikhael, leh Shefatiah ahi uh hi; hihte khempeuh in Judah kumpipa Jehoshafat’ tapate ahi hi.
  </para>
  <para style="p">
    <verse number="3" style="v"/>A pa un amaute tungah letsong lianpite, ngun, kham, leh a manpha neihsate, Judah gam sunga kulh nei khuapite tawh pia hi; ahih hangin amah ta upa ahih manin Jehoram tungah kumpigam pia hi.
  </para>
  <para style="p">
    <verse number="4" style="v"/>A pa’ kumpi tokhom ah Jehoram kahin a kip ciangin namsau tawh a sanggam pasal khempeuh that a, Judah ulian pawlkhat zong that hi.
  </para>
  <para style="p">
    <verse number="5" style="v"/>Jehoram kumpi a suahin a kum sawmthum-le-nih pha a, Jerusalem ah kumgiat sung uk hi.
  </para>
  <para style="p">
    <verse number="6" style="v"/>Amah in Ahab innkuan mah bangin Israel kumpite’ lampi zui hi; bang hang hiam cih leh Ahab’ tanu in ama zi ahi hi. Topa’ muhna ah amah a sia gamta hi.
  </para>
  <para style="p">
    <verse number="7" style="v"/>Ahi zongin, David tawh a bawlsa a thuciamna hang, leh ama tung leh a suante tungah ukna za a piak suak nading a ciam khitna hangin Topa in David suante susia lo hi.
  </para>
  <para style="p">
    <verse number="8" style="v"/>Ama hun sungin Judah ukna panin Edom leengkhia-in amau’ kumpi tuam phuan uh hi.
  </para>
  <para style="p">
    <verse number="9" style="v"/>Tua ciangin ama nuai-a a ukte leh a leengte khempeuh tawh Jehoram galkah a, zanin amah tho-in amah leh a leeng ukte a umcih Edom mite vat hi.
  </para>
  <para style="p">
    <verse number="10" style="v"/>Tua ahih ciangin tuni dongin Judah ukna panin Edom lengkhia hi. Jehoram in a pu a pate’ Pasian, Topa nusia ahih manin, tua hun lai takin Libnah zong ama ukna panin lengkhia hi.
  </para>
  <para style="p">
    <verse number="11" style="v"/>Tua tham loin amah in Judah mual tung gamah mual dawn a, biak piaknate bawl a, Jerusalem a, teeng mite citak loin om sak a, Judah mite lam pial sak hi.
  </para>
  <para style="p">
    <verse number="12" style="v"/>Tua ciangin kamsang Elijah tung panin ama kiangah laikhak khat hong tung a, “Na pu David’ Pasian, Topa in hih bangin ci hi, ‘Na pa Jehoshafat’ lampi ahih kei leh Judah kumpi Asa’ lampi tawn loin,
  </para>
  <para style="p">
    <verse number="13" style="v"/>Israel kumpite’ lampi tawnin, Ahab innkuan in cihtak lohna ah Israel a paipih bangin Judah leh Jerusalem a, teeng mite cihtaklohna ah na paipih a, nang sangin a hoihzaw, na pa’ innkuan sung panin na sanggam pasalte zong na that hi;
  </para>
  <para style="p">
    <verse number="14" style="v"/>en in, na mite, na tate, na zite, leh na neih khempeuh tungah Topa in gimna lianpi khat hong tungsak ding a,
  </para>
  <para style="p">
    <verse number="15" style="v"/>na natna hangin a ni ni-in na gil a tolhkhiat dongin, nangmahmah in gilnatna lianpi khat na nei ding hi,’ ci hi,” a ci hi.
  </para>
  <para style="p">
    <verse number="16" style="v"/>Tua ciangin Topa in Ethiopia mite kiangah a om Filistiate leh Arab mite, Jehoram tungah a heh nadingin toklo hi;
  </para>
  <para style="p">
    <verse number="17" style="v"/>tua ciangin Judah simin amaute hong kuanto-in luh uh a, kumpipa’ innah a om a muh uh na khempeuh, leh a tapate leh a zite zong puakhia uh a, a tapa neupen Jehoahaz simloh a tapa a kinusia om lo hi.
  </para>
  <para style="p">
    <verse number="18" style="v"/>Hih thute khempeuh khit ciangin Topa in a dam thei lo natna tawh a gil nasak hi.
  </para>
  <para style="p">
    <verse number="19" style="v"/>A hun a cin, kum nih beina ciangin a natna hangin a gil tolh khia a, nakpi takin na sa-in si hi. A pate adingin mei a cih uh bangin, a mite in amah zahtakna-in mei cih lo uh hi.
  </para>
  <para style="p">
    <verse number="20" style="v"/>Amah in uk ding a kipatin kum sawmthum-le-nih pha a, Jerusalem ah kumgiat sung uk hi; kuama dahpih lohin amah kihemkhia hi. Amaute in David khuapi sungah amah phum uh a, ahih hangin kumpite’ han sungah kiphum lo hi.
  </para>
  <chapter number="22" style="c"/>
  <para style="p">
    <verse number="1" style="v"/>Tua ciangin Jerusalem a, teengte in ama taangin a tapa neupen Ahaziah kumpi-in koih uh hi; bang hang hiam cih leh Arab mite tawh giahphual ah hong pai mite in a tapa golzawte khempeuh that khin uh hi. Tua ahih ciangin Judah kumpi Jehoram’ tapa Ahaziah in uk hi.
  </para>
  <para style="p">
    <verse number="2" style="v"/>Ahaziah in uk ding a kipatin kum sawmli-le-nih pha a, Jerusalem ah kum khat sung uk hi. Ama nu’ min in Athaliah hi a, Omri’ tanu ahi hi.
  </para>
  <para style="p">
    <verse number="3" style="v"/>Ama nu in a sia-a a gamtatna ah lamlak ahih manin amah in zong Ahab innkuan lampite mah tawn hi.
  </para>
  <para style="p">
    <verse number="4" style="v"/>Ahab innkuan mah bangin Topa’ muhna ah a sia gamta hi; bang hang hiam cih leh a pa’ sih khit ciangin ama siatna dingah thulamlakte in amaute ahi uh hi.
  </para>
  <para style="p">
    <verse number="5" style="v"/>Amah in amaute’ thugen nangawn zui a, Ramothgilead ah Siria kumpi Hazael tawh a kido dingin Israel kumpi Ahab’ tapa Jehoram tawh kuan hi. Tua ciangin Siria mite in Jehoram liamsak uh a,
  </para>
  <para style="p">
    <verse number="6" style="v"/>Siria kumpi Hazael a do lai takin Ramah ah a ngah a liamnate Jezre-el-ah a kidamsak dingin kilehkik hi. Tua ciangin Jezre-el ah Ahab’ tapa Jehoram a cina ahih manin amah a en dingin Judah kumpipa Jehoram’ tapa Ahaziah hawhsuk hi.
  </para>
  <para style="p">
    <verse number="7" style="v"/>Ahih hangin Jehoram kiangah hawh dingin a paina tawh Ahaziah’ puk nading a tun’ nading Pasian’ sehsa a hi hi. Bang hang hiam cih leh tua lai-ah amah hong pai ciangin, Ahab innkuan a susia dingin Topa in sathau a nilhsa Nimshi’ tapa Jehu tawh a kimu dingin Jehoram tawh paikhia hi.
  </para>
  <para style="p">
    <verse number="8" style="v"/>Jehu in Ahab innkuan tungah thukhenna a piak lai takin Judah uliante leh Ahaziah’ na a sem, Ahaziah’ sanggam pasalte’ tapate tuak a, amah in amaute that hi.
  </para>
  <para style="p">
    <verse number="9" style="v"/>Amah in Ahaziah zong a, Samaria ah a buk lai takin amah kiman a, tua ciangin Jehu kiangah amah kipai pihin kithat hi. Amaute in amah vui uh hi; bang hang hiam cih leh amaute in, “Amah in, a lungsim khempeuh tawh Topa a zong Jehoshafat’ tupa ahi hi,” a ci uh hi. Tua ciangin Ahaziah innkuante in kumpigam a uk zo ding mi khat zong nei nawn lo uh hi.
  </para>
  <para style="p">
    <verse number="10" style="v"/>Tu-in Ahaziah’ nu Athaliah in a tapa a sihna a muh ciangin amah kipanin Judah sung pan kumpi innkuan khempeuh susia hi.
  </para>
  <para style="p">
    <verse number="11" style="v"/>Ahih hangin kumpipa’ tanu Jehoshabeath in Ahaziah’ tapa Joash la a, a kithat ding kumpipa’ tapate’ lak panin amah gukhia-in lupna inndei sungah amah leh a cingnu koih hi. Amah in Ahaziah’ sanggamnu ahih manin, Kumpi Jehoram’ tanu ahi, siampi Jehoiada’ zi Jehoshabeath in tua bangin Athaliah kiang panin amah seel a, tua nu in amah that kha lo hi;
  </para>
  <para style="p">
    <verse number="12" style="v"/>tua ciangin Athaliah in gam sung a uk lai takin Pasian’ inn sungah bu-in kum guk sung amaute tawh amah om hi.
  </para>
  <chapter number="23" style="c"/>
  <para style="p">
    <verse number="1" style="v"/>Ahih hangin a kum sagihna kumin Jehoiada amah kihanthawnin a za-a a ukte, Jeroham’ tapa Azariah, leh Jeroham’ tapa Ishmael, leh Obed’ tapa Azariah, leh Ada-iah’ tapa Ma-aseiah, leh Zikri’ tapa Elishafatte tawh thukimna khat bawl hi.
  </para>
  <para style="p">
    <verse number="2" style="v"/>Tua ciangin amaute Judah gam sungah pai kawikawi-in Judah khuapite khempeuh panin Levi mite, leh Israel mi beh lutangte khawmin Jerusalem ah hong pai uh hi.
  </para>
  <para style="p">
    <verse number="3" style="v"/>Tua ciangin a kikhawm khempeuh in Pasian’ inn sungah kumpipa tawh thuciamna khat bawl uh hi. Tua ciangin Jehoiada in amau kiangah, “En un, kumpipa’ tapa! Topa in David’ suante tawh kisai-in a gen bangin amah uk sak un.
  </para>
  <para style="p">
    <verse number="4" style="v"/>Hih in note’ hih ding ahi hi; sabbath ni-in nasep a peng no siampite leh Levi mite sung panin seh-thum-suah-seh-khat kulhkongpi cingte na hi ding uh a,
  </para>
  <para style="p">
    <verse number="5" style="v"/>tua ciangin seh-thum-suah-seh-khat kumpipa’ innah omin seh-thum-suah-seh-khat Khuabul Kulh kongpi-ah na om ding uh hi; tua ciangin mi khempeuh Topa’ inn tualte’ sungah na om ding uh hi.
  </para>
  <para style="p">
    <verse number="6" style="v"/>Siampite leh na a sem Levi mite sim loh, Topa’ inn sungah kuamah lut sak kei un; amaute siangtho ahih manin amaute lut thei ding uh a, ahih hangin mi khempeuh in Topa’ sawlna na mang ding uh hi.
  </para>
  <para style="p">
    <verse number="7" style="v"/>Levi mite in a khut sungah a galhiam ciat uh tawh kumpipa cing ding uh a, tua ciangin biakinn sungah a lut peuhpeuh kithat ding hi. Hong tum ciang hita leh a pusuah ciang hita leh a paina peuhpeuh ah kumpipa tawh om un,” a ci hi.
  </para>
  <para style="p">
    <verse number="8" style="v"/>Siampi Jehoiada’ thupiak khempeuh bangin Levi mite leh Judah mi khempeuh gamta uh hi. Amaute in amau’ mi ciat sabbath ni-in na a sem ding mite tawh sabbath ni-in nasep a peng ding mite hong paipih uh hi; bang hang hiam cih leh siampite Jehoiada in nasep a peng ding a khen pawlte ciahsak lo hi.
  </para>
  <para style="p">
    <verse number="9" style="v"/>Tua ciangin siampi Jehoiada in a ukte tungah Topa’ inn sungah a om, Kumpi David’ aa ahi ngei teipite leh lum lian leh lumneute pia hi;
  </para>
  <para style="p">
    <verse number="10" style="v"/>tua ciangin amah in mi khempeuh a galhiam ciat uh tawh kumpipa a cingin, inn leitaw lam pang pan inn leilu lam pang, biakna tau leh innkim ah koih hi.
  </para>
  <para style="p">
    <verse number="11" style="v"/>Tua ciangin amah in kumpipa’ tapa paikhiat pihin ama tungah kumpi lukhu koih a, ama tungah teci pan’na pia hi; tua ciangin amaute in kumpi-in amah taangko uh a, Jehoiada leh a tapate in amah sathau nilhin, “Kumpipa khan’ sau hen!” ci uh hi.
  </para>
  <para style="p">
    <verse number="12" style="v"/>Mite tai-in kumpipa a phatna uh gamlumna Athaliah in a zak ciangin mite’ omna Topa’ innah pai hi.
  </para>
  <para style="p">
    <verse number="13" style="v"/>Amah a khuadak ciangin, inn lutna a, om a khuampi gei-ah kumpipa ding-in, a ukte leh peengkul tumte kumpipa’ gei-ah om-in, gam sung mi khempeuh lungdamin peengkulte tum uh a, lasate a lasakna nate uh tawh tua pawi makai-in a na om uh mu hi. Tua ciangin Athaliah in a puante balkekin kiko a, “Sawmsimna, Sawmsimna!” ci hi.
  </para>
  <para style="p">
    <verse number="14" style="v"/>Tua ciangin siampi Jehoiada in galkapte tungah a kikoih a ukte paikhiat pihin amaute tungah, “A gual-a a pangte lak panin a pua-ah amah paikhiatpih un; amah a pan’pih mi khatpeuh peuh namsau tawh kithat ding hi,” a ci hi. Bang hang hiam cih leh siampipa in, “Topa’ inn sungah tuanu that kei un,” ci hi.
  </para>
  <para style="p">
    <verse number="15" style="v"/>Tua ahih ciangin amaute in tuanu man uh a, tua ciangin kumpipa’ inn Sakol Kongpi vang-ah paikhiat pihin tua lai-ah amah that uh hi.
  </para>
  <para style="p">
    <verse number="16" style="v"/>Tua ciangin Topa’ mi ahih nading uh Jehoiada in amah leh mi khempeuh leh kumpipa kikal ah thuciamna khat bawl hi.
  </para>
  <para style="p">
    <verse number="17" style="v"/>Tua ciangin mi khempeuh Baal innah pai-in a inn lai khia uh hi; amaute in a biakna taute leh a milimte sukham uh a, amaute in biakna taute mai-ah Baal siampi Mattan that uh hi.
  </para>
  <para style="p">
    <verse number="18" style="v"/>Tua ciangin Jehoiada in David hih ngei bangin, Moses’ thukham sungah a kigelh bangin lungdamna leh lasakna tawh, Topa’ tungah meihal biakna a pia dingin, Topa’ biakinn a en dingin David in a vaihawmsa Levi siampite leh Levi mite’ ukna nuai-ah Topa’ biakinn adingin galvilte koih hi.
  </para>
  <para style="p">
    <verse number="19" style="v"/>Lam khat peuhpeuh ah a nin mi khat peuhpeuh hong lut loh nadingin Topa’ biakinn kulhkongpite ah amah in kulh kongpi cingte koih hi.
  </para>
  <para style="p">
    <verse number="20" style="v"/>Tua ciangin amah in galkap ukte, miliante, mi a ukte, leh gam sung mi khempeuh paipih hi; tua ciangin amaute in Topa’ biakinn panin kumpipa’ inn kulhkongpi tungnung tawnin kumpipa paipih suk uh hi. Tua ciangin amaute in kumpi tokhom tungah kumpipa tusak uh hi.
  </para>
  <para style="p">
    <verse number="21" style="v"/>Tua ciangin gam sung mi khempeuh lungdam uh hi; namsau tawh Athaliah a kithah khit ciangin khuapi sung nuam pah hi.
  </para>
  <chapter number="24" style="c"/>
  <para style="p">
    <verse number="1" style="v"/>Joash in uk ding a kipatin kum sagih pha a, Jerusalem ah kum sawmli sung uk hi; ama nu’ min in Zibiah hi a, Be-ersheba khuami ahi hi.
  </para>
  <para style="p">
    <verse number="2" style="v"/>Joash in siampi Jehoiada’ hun sung khempeuh Topa’ mit-ah a man gamta hi.
  </para>
  <para style="p">
    <verse number="3" style="v"/>Jehoiada in ama adingin zi nih laksak a, amah in tapate leh tanute nei hi.
  </para>
  <para style="p">
    <verse number="4" style="v"/>Hih thu khit ciangin Joash in Topa’ biakinn a ngei batsak kik ding ngaihsun hi.
  </para>
  <para style="p">
    <verse number="5" style="v"/>Amah in siampite leh Levi mite khawmin amaute kiangah, “Judah khuapite ah pai un la, na Pasian uh inn a kum kumin puah nadingin Israel khempeuh tung panin sum khawm un; hih thu na nawh hih ding uh thei un,” a ci hi. Ahih hangin Levi mite kinawh lo uh hi.
  </para>
  <para style="p">
    <verse number="6" style="v"/>Tua ahih ciangin kumpipa in amau’ ukpi Jehoiada samin ama kiangah, “Topa’ nasem Moses in tecipan’na puanbuk’ adingin Israel mihonte tung panin a khon mangmu bang hangin Judah leh Jerusalem panin Levi mite khawm sak lo na hi hiam?” a ci hi.
  </para>
  <para style="p">
    <verse number="7" style="v"/>Bang hang hiam cih leh tua a gilo numei Athaliah leh a pawlte in Pasian’ inn luh uh hi; Topa’ inn-a om a ki-ap nate khempeuh zong Baalte’ adingin zang uh hi.
  </para>
  <para style="p">
    <verse number="8" style="v"/>Tua ahih ciangin kumpipa in thu pia a, amaute in singkuang khat bawlin Topa’ inn kulh kongpi pua lamah koih uh hi.
  </para>
  <para style="p">
    <verse number="9" style="v"/>Gamlakah a om lai-un Pasian’ nasem Moses in Israel mite a piaksak mangmu Topa adingin hong puak nadingun Judah leh Jerusalem sung khempeuh ah thuzaksakna kibawl hi.
  </para>
  <para style="p">
    <verse number="10" style="v"/>Tua ciangin ulian khempeuh leh mi khempeuh lungdamin a mangmu uh hong sung uh a, a man khit mateng uh singkuang sungah khia uh hi.
  </para>
  <para style="p">
    <verse number="11" style="v"/>Levi mite in kumpipa’ uliante kiangah a singkuang paipih a, a sungah sum tampi a om lam a muh peuhpeuh uh ciangin, kumpipa’ lai-atpa leh siampi liante a ukpa hong pai-in singkuang sunga sum teng bung khia-in la uh a, tua ciangin a omna ngei-ah a singkuang koih kik uh hi. Tua bangin a ni ni-in amaute in hih uh a, sum tampi khawm uh hi.
  </para>
  <para style="p">
    <verse number="12" style="v"/>Tua ciangin kumpipa leh Jehoiada in Topa’ biakinn nasep a ukte tungah tua sumte pia uh a, amaute in Topa’ biakinn a ngei a bangsakkik dingin lei-le-suang nasep a siamte leh khutsiamte, leh Topa’ biakinn a puahkik dingin sik leh sumngo nasep siamte zong cial uh hi.
  </para>
  <para style="p">
    <verse number="13" style="v"/>Tua ahih ciangin tua nasepna ah a kisehte in na semin amau khut sungah puahkikna nasepna in mainawt a, amaute in a ngei bangin Topa’ biakinn bawl kikin kipsak uh hi.
  </para>
  <para style="p">
    <verse number="14" style="v"/>Amaute in a zawh khit uh ciangin, kumpipa leh Jehoiada kiangah sum a om laite hong paipih uh a, amaute in tuate tawh Topa’ biakinn ah nasep nading leh meihal biakna dingin nazatte, leh paknamtui adingin pakante, leh kham leh ngun beelte bawl uh hi. Tua ciangin amaute in Jehoiada’ nuntak sung khempeuh a tawntungin Topa’ biakinn sungah meihal biaknate pia uh hi.
  </para>
  <para style="p">
    <verse number="15" style="v"/>Ahih hangin Jehoiada teekin a hun kicing a, tua ciangin si hi; a sihin kum za khat leh kum sawmthum pha hi.
  </para>
  <para style="p">
    <verse number="16" style="v"/>Amah in Israel sung, leh Pasian’ na leh Pasian’ innah nasep hoih sem ahih manin amaute in David khuapi sung kumpite lakah amah vui uh hi.
  </para>
  <para style="p">
    <verse number="17" style="v"/>Jehoiada a sih khit ciangin Judah uliante hong pai-in amau’ thu a zuih nadingin kumpipa tungah thu va gen uh a, kumpipa in zong amaute’ thu ngai hi.
  </para>
  <para style="p">
    <verse number="18" style="v"/>Tua ciangin amaute in a pu a pate uh’ Pasian, Topa’ biakinn nusia uh a, Asherahte leh milimte’ na sem uh hi. Hih amau’ mawhna hangin Judah leh Jerusalem tungah Pasian’ hehna hong tung hi.
  </para>
  <para style="p">
    <verse number="19" style="v"/>Ahi zongin Topa’ lamah amaute a paipih kik dingin amah in amaute lakah kamsangte puak hi; hihte in amau lang khatah teci pang a, ahih hangin amaute in don lo uh hi.
  </para>
  <para style="p">
    <verse number="20" style="v"/>Tua ciangin siampi Jehoiada’ tapa Zekhariah’ sungah Pasian’ Kha hong lut hi; tua ciangin amah ding-in mite en sukin mite kiangah, “Pasian in hih bangin ci hi, ‘Bang hangin na mavan’ theih loh nadingun Topa’ thupiaknate palsat na hi uh hiam? Note in Topa nusia na hih manun amah in note hong nusia hi,’ ci hi,” a ci hi.
  </para>
  <para style="p">
    <verse number="21" style="v"/>Ahih hangin amaute in amah sawmsim uh a, kumpipa’ thupiakna tawh amaute in Topa’ inn tual-ah suang tawh amah denglum uh hi.
  </para>
  <para style="p">
    <verse number="22" style="v"/>Tua ciangin kumpi Joash in Zekhariah’ pa Jehoiada in ama tungah a lah dikna phawk nawn loin ama tapa thah sak mawk hi. Amah a sih ding ciangin, “Topa in mu hen la, thuk ta hen!” a ci hi.
  </para>
  <para style="p">
    <verse number="23" style="v"/>Kum bei ciangin Joash simin Siria galkapte hong kuanto hi. Judah leh Jerusalem ah amaute hong pai-in mite lak panin mite’ ulian khempeuh that uh a, a van ngahte khempeuh uh Damasakas kumpipa kiangah puak uh hi.
  </para>
  <para style="p">
    <verse number="24" style="v"/>Siria galkapte mi tawmno hong pai hi napi-in amaute in a pu a pate uh’ Pasian, Topa nusia ahih manin Topa in amaute khut sungah galkap tampi ahi mite pia hi. Tua bangin amaute in Joash tungah thukhenna pia uh hi.
  </para>
  <para style="p">
    <verse number="25" style="v"/>Amah nakpi tak a liam sa-in nusia-in, ama kiang panin Siriate a kihepkhiat khit uh ciangin, siampi Jehoiada’ tapa a thahna hangin a nasemte in amah sawmsim uh a, a lupna tungah amah that uh hi. Tua ahih ciangin amah si hi; David’ khuapi sungah amah vui uh a, ahih hangin amaute in kumpite’ han-ah amah vui lo uh hi.
  </para>
  <para style="p">
    <verse number="26" style="v"/>Amah a sawmsim mite in Ammon numei Shimeah’ tapa Zabad, leh Moab numei Shimrith’ tapa Jehozabad ahi uh hi.
  </para>
  <para style="p">
    <verse number="27" style="v"/>Ama tapate’ thute, leh amah a kigensiatna thute, leh Pasian’ inn a kilamkikna thute, Kumpite’ Khang Tangthu Laibu sungah kigelh hi. Tua ciangin a tapa Amaziah in ama taangin uk hi.
  </para>
  <chapter number="25" style="c"/>
  <para style="p">
    <verse number="1" style="v"/>Amaziah in uk ding a kipatin kum sawmnih-le-nga pha a, amah in Jerusalem ah kum sawmnih-le-kua sung uk hi. Ama nu’ min in Jehoaddan hi a, Jerusalem khuami ahi hi.
  </para>
  <para style="p">
    <verse number="2" style="v"/>Amah in Topa’ mit-ah a man gamta a, ahi zongin lungsim paubaang lo hi zo nai sam lo hi.
  </para>
  <para style="p">
    <verse number="3" style="v"/>Ama khut sungah kumpi vangliatna kip takin a om khit phetin a pa ahi kumpipa a that a nasemte that hi.
  </para>
  <para style="p">
    <verse number="4" style="v"/>Ahih hangin Moses laibu sungah, “Tate’ hangin pate kithat lo ding a, pate’ hangin tate kithat lo ding hi; mi khempeuh ama khialhna hangin si ding hi,” ci-in Topa in a thupiakna thukham sungah a kigelh mah bangin amah in amau’ tate that lo hi.
  </para>
  <para style="p">
    <verse number="5" style="v"/>Tua ciangin Amaziah in Judah mite khawm a, a tul-a ukte leh a za-a ukte khut nuai-ah Judah mi leh Benjamin mite a beh behin a pawl pawlin koih hi. Amah in kum sawmnih leh a tungsiah a pha mite khawm a, galsim dingin a hoih, teipi leh lum a zang thei a, a kitengkhia mihing tul zathum pha hi.
  </para>
  <para style="p">
    <verse number="6" style="v"/>Amah in Israel sung panin ngun talen zakhat tawh a thahat galhang mi tul zakhat zong cial hi.
  </para>
  <para style="p">
    <verse number="7" style="v"/>Ahih hangin Pasian’ mi khat ama kiangah hong pai-in, “Kumpipa aw, Israel mi ahi hih Efraim mite khempeuh, Topa in ompih lo ahih manin Israel galkapte nang tawh kuankhawm sak kei in.
  </para>
  <para style="p">
    <verse number="8" style="v"/>Ahih hangin hih bang lam-a hihna tawh galdona ah thahat dingin kingaihsun kha na hih leh, Pasian in galte mai-ah nang hong paai ding hi; bang hang hiam cih leh Pasian in huh nading ahi a, paihna ding ahi zongin vangliatna nei hi,” a ci hi.
  </para>
  <para style="p">
    <verse number="9" style="v"/>Tua ciangin Amaziah in Pasian’ mipa kiangah, “Ahi ta zongin Israel galkapte tungah ka piaksa talen zakhat thu bang cih ding i hi hiam?” a ci hi. Pasian’ mipa in dawngin, “Topa in hih sangin nakpi takin a tamzaw hong pia thei hi,” a ci hi.
  </para>
  <para style="p">
    <verse number="10" style="v"/>Tua ciangin Amaziah in Efraim panin hong pai galkapte innah a ciahkik dingin paikhia sak hi. Tua ciangin Judah mite tungah amaute heh mahmah uh a, heh mahmahna tawh innah ciahkik uh hi.
  </para>
  <para style="p">
    <verse number="11" style="v"/>Ahih hangin Amaziah kihanthawnin a mite paikhiatpih a, Ci Kuam ah pai-in Seir gam mite mihing tulsawm that hi.
  </para>
  <para style="p">
    <verse number="12" style="v"/>Judah mite in a dang tulsawm hing mat uh a, suangpi dawn khatah amaute paipihin suangpi dawn panin amaute lawnsuk uh hi; amaute khempeuh them len’ hi.
  </para>
  <para style="p">
    <verse number="13" style="v"/>Ahih hangin Amaziah in gal sungah amah tawh pai sak loin, innah a sawl kik galkap mite in Samaria panin Bethhoron dong Judah khuapite na sim uh a, tuate sungah mi tulthum thatin van tampi la uh hi.
  </para>
  <para style="p">
    <verse number="14" style="v"/>Seir gam-a Edom mite a thahna panin Amaziah hong ciah ciangin amah in Seir gam mite’ pasiante hong ciahpih a, ama pasian dingin tuate koih a, tuate bia-in tuate tungah biakna pia hi.
  </para>
  <para style="p">
    <verse number="15" style="v"/>Tua ciangin Amaziah tungah Topa hehin ama kiangah kamsang khat sawl a, tuapa in, “Bang hangin nangma khut panin amau’ mite a honkhia lo, mi pawlkhatte’ pasiante beel na hi hiam?” a ci hi.
  </para>
  <para style="p">
    <verse number="16" style="v"/>Ahih hangin amah in thu a gen lai takin kumpipa in ama kiangah, “Kumpi tungah ngaihsutna a pia dingin nang hong koih ka hi uh hiam? Khawl in! Bang hangin nang hong kithat ding ahi hiam?” a ci hi. Tua ahih ciangin kamsangpa khawl a, ahih hangin, “Nangmah in hih bang gamta-in ka thugenna ngai lo na hih manin Pasian in nang hong suksiat ding a lungsim a khentatna ka thei hi,” a ci hi.
  </para>
  <para style="p">
    <verse number="17" style="v"/>Tua ciangin Judah kumpipa Amaziah in ngaihsutna a lak khit ciangin Israel kumpi, Jehu’ tapa Jehoahaz’ tapa Joash kiangah mi sawlin, “Hong pai in, khat leh khat kimai tuah ni,” ci sak hi.
  </para>
  <para style="p">
    <verse number="18" style="v"/>Tua ciangin Israel kumpipa Joash in Judah kumpipa Amaziah kiangah thu puak a, “Lebanon a, thangling kung in Lebanon a, taamtaak tungah thu puak a, ‘A zi dingin ka tapa tungah na tanu pia in,’ ci hi; tua ciangin Lebanon gamsa khat hong pai-in thangling tuancil hi.
  </para>
  <para style="p">
    <verse number="19" style="v"/>Nangmah in, ‘Mu in, Edom mite ka vat khin hi,’ na ci a, na lungsim in nang hong kisathei sak hi. Tu-a na minthan’na zah tawh innah om in; bang hangin nangmah leh Judah mite na pukkhawm nadingun buaina piangsak ding na hi hiam?” a ci hi.
  </para>
  <para style="p">
    <verse number="20" style="v"/>Ahih hangin Amaziah in mang lo hi; bang hang hiam cih leh amaute in Edom pasiante bia ahih manin, Pasian in amau’ galte khut sungah amaute a piak theih nadingin tua in Pasian’ vaihawmna ahi hi.
  </para>
  <para style="p">
    <verse number="21" style="v"/>Tua ahih ciangin Israel kumpipa Joash kuanto hi; tua ahih ciangin Judahte’ gam Bethshemesh ah amah leh Judah kumpipa Amaziah khat leh khat gal sungah kimaituah uh hi.
  </para>
  <para style="p">
    <verse number="22" style="v"/>Tua ciangin Israel mite in Judah mite zo-a, mi khempeuh a inn uhah tai uh hi.
  </para>
  <para style="p">
    <verse number="23" style="v"/>Tua ciangin Israel kumpipa Joash in Bethshemesh ah Ahaziah’ tapa Joash tapa Amaziah ahi Judah kumpipa manin Jerusalem ah paipih a, Efraim Kongpi panin a Kiu Kulhpi ciang dong tong zali sung Jerusalem kulh phelkhia hi.
  </para>
  <para style="p">
    <verse number="24" style="v"/>Tua ciangin amah in kham leh ngun khempeuh, leh Pasian inn sungah a kimu um-le-beelte khempeuh tawh Obededom man khawm hi; amah in kumpipa’ inn-a van manphate la-in luang khapna ding mite zong man a, tua ciangin Samaria ah ciahkik hi.
  </para>
  <para style="p">
    <verse number="25" style="v"/>Israel kumpi, Jehoahaz’ tapa Joash’ sih zawh Judah kumpi Joash’ tapa Amaziah kum sawm-le-nga sung hing lai hi.
  </para>
  <para style="p">
    <verse number="26" style="v"/>Tu-in Amaziah’ nasep a om laite, a patna panin a tawpna dong, Judah leh Israel kumpite’ Laibu sungah kigelh hilo ahi hiam?
  </para>
  <para style="p">
    <verse number="27" style="v"/>Topa kiang panin amah a kiheikhiat a, kipanin amaute in amah sawmsimna khat Jerusalem ah bawl uh a, tua ciangin Lakhish ah amah nungdelh sak uh a, tua lai-ah amah that uh hi.
  </para>
  <para style="p">
    <verse number="28" style="v"/>Tua ciangin sakolte tungah amah pua-in kiciahpih hi; tua ciangin David khuapi sungah a pate tawh kivui hi.
  </para>
  <chapter number="26" style="c"/>
  <para style="p">
    <verse number="1" style="v"/>Tua ciangin Judah mi khempeuh in kum sawm-le-guk a pha Uzziah la-in a pa Amaziah tangin kumpi-in koih uh hi.
  </para>
  <para style="p">
    <verse number="2" style="v"/>Kumpi ahi ama pa a sih khit ciangin amah in Eloth khua la kikin Judah gam dingin ngah kik hi.
  </para>
  <para style="p">
    <verse number="3" style="v"/>Uzziah in uk ding a kipatin kum sawm-le-guk pha a, amah in Jerusalem ah kum sawmnga-le-nih sung uk hi. Ama nu’ min Jekoliah hi a, Jerusalem khuami ahi hi.
  </para>
  <para style="p">
    <verse number="4" style="v"/>A pa Amaziah’ hihsa khempeuh bangin amah in Topa’ mitah a maan sem hi.
  </para>
  <para style="p">
    <verse number="5" style="v"/>Pasian zahtak ding ama tungah a hilh Zekhariah’ hun sung teng amah in Pasian zong hi; amah in Topa a zon’ lai teng, Pasian in amah daupai sak hi.
  </para>
  <para style="p">
    <verse number="6" style="v"/>Amah kuankhia-in Filistiate va sim a, Gath khuapi kulh, Jabneh khuapi kulh leh Ashdod khuapi kulh sucim hi; tua ciangin amah in Ashdod gam sung leh Filistiate gam sung mun dangte ah khuapite lam hi.
  </para>
  <para style="p">
    <verse number="7" style="v"/>Filistiate leh Gurba-al ah a teeng Arab mite, leh Meunim mite a dona ah Pasian in amah huh hi.
  </para>
  <para style="p">
    <verse number="8" style="v"/>Ammon mite in Uzziah tungah siah puak uh a, amah a thahat mahmah suak ahih manin a minthan’na in Izipt gamgi ciang dong nangawn zel hi.
  </para>
  <para style="p">
    <verse number="9" style="v"/>Tua tham loin Uzziah in Jerusalem a Kiu Kongpi leh a Kuam Kongpi leh a Keen Kulh san-ah tausangte lam a, tuate kulh tawh um hi.
  </para>
  <para style="p">
    <verse number="10" style="v"/>Tua ciangin amah in gamlakah tausangte lam a, Shefelah leh zanglei ah ganhon tampi nei ahih manin tuikhuk tampi to a, amah in lei nasep uk ahih manin mual tung leh lei hoihna gamte ah lokhote leh leenggui puahte nei hi.
  </para>
  <para style="p">
    <verse number="11" style="v"/>Tua tham loin Uzziah in kumpipa’ khut nuai-ah galkap ukte khat ahi Hananiah’ ukna nuai-ah, lai-at Jeiel leh ulian Ma-aseiah in a khop lai-in a khen khenin a koih a mi phazah mah bangin, galsim dingin a hoih galkap tampi nei hi.
  </para>
  <para style="p">
    <verse number="12" style="v"/>A thahat galkap mang a vekpi in tulnih leh zaguk ahi hi.
  </para>
  <para style="p">
    <verse number="13" style="v"/>Amaute’ ukna nuai-ah galdona ah kumpipa a huh dingin thahatna tawh gal a do thei ding galkap tul zathum leh tul sagih leh zanga om hi.
  </para>
  <para style="p">
    <verse number="14" style="v"/>Uzziah in galkap khempeuh adingin lumte, teipite, siklukhute, sikpuante, thalte, lot ding suangtangte bawl hi.
  </para>
  <para style="p">
    <verse number="15" style="v"/>Amah in thaltangte leh suang liante lot nadingin tausang omna munte leh a kiute ah koih ding, mi a siamte in a bawltawm sette, Jerusalem ah bawl hi. Amah a thahat dong a lamdangpi khatin kihuh ahih manin ama minthan’na in gamlapi zel hi.
  </para>
  <para style="p">
    <verse number="16" style="v"/>Ahih hangin amah a thahat ciangin a siat nadingin a kiphatsakna hong khang hi. Bang hang hiam cih leh Topa a Pasian tungah amah khial a, paknamtui biakna tau tungah paknamtui hal dingin Topa’ biakinn sungah lut hi.
  </para>
  <para style="p">
    <verse number="17" style="v"/>Ahih hangin Topa’ siampi Azariah, a thahat mihing sawmgiat tawh ama nungah pai hi;
  </para>
  <para style="p">
    <verse number="18" style="v"/>tua ciangin amaute in kumpi Uzziah nialin ama kiangah, “Uzziah aw, Topa tungah paknamtui hal ding pen nangma hih ding hi lo hi; paknamtui hal dingin a ki-ap, Aaron’ suan siampite hih ding ahi hi. Biakinn sung panin paikhia in; bang hang hiam cih leh na gamta khial a, hih bang hihna in Topa Pasian tung panin nang tungah pahtawina hong tun’ lo ding hi,” a ci uh hi.
  </para>
  <para style="p">
    <verse number="19" style="v"/>Tua ciangin Uzziah heh hi. Tu-in amah in paknamtui hal dingin a khut sungah paknamtui beel tawi a, siampite tungah a hehna hangin, paknamtui biakna tau gei, Topa’ biakinn sung siampite’ muhin ama taltang ah phaknatna hong suakkhia hi.
  </para>
  <para style="p">
    <verse number="20" style="v"/>Tua ciangin siampi lian Azariah leh siampi khempeuh in amah a et uh ciangin a taltangah phak natna na nei hi. Tua ciangin amaute in manlang takin amah sawnkhia uh a, Topa in amah vat khin ahih manin amahmah zong a paikhia dingin nawhtat hi.
  </para>
  <para style="p">
    <verse number="21" style="v"/>Tua ciangin a sih ni dong Kumpi Uzziah a phak hi a, amah mi phak ahih manin inn tuam khatah teeng hi; bang hang hiam cih leh Topa’ biakinn panin amah kipuaseh hi. Tua ciangin a tapa Jotham in kumpipa’ innkuan tungah uk a, amah in tua gam mite uk hi.
  </para>
  <para style="p">
    <verse number="22" style="v"/>Tu-in Uzziah gamtatna a om laite, a patna panin a tawpna dong, Amoz’ tapa, kamsang Isaiah in gelh hi.
  </para>
  <para style="p">
    <verse number="23" style="v"/>Tua ciangin Uzziah a pate tawh ihmu a, amaute in kumpite’ neihsa kivuina munah a pate tawh vui uh hi; bang hang hiam cih leh amaute in, “Amah in a phak ahi hi,” a ci uh hi. Tua ciangin a tapa Jotham in ama tangin uk hi.
  </para>
  <chapter number="27" style="c"/>
  <para style="p">
    <verse number="1" style="v"/>Jotham in uk ding a kipatin kum-sawmnih-le-nga pha a, amah in Jerusalem ah kum sawm-le-guk sung uk hi. Ama nu’ min in Jerushah hi a, Zadok’ tanu ahi hi.
  </para>
  <para style="p">
    <verse number="2" style="v"/>A pa Uzziah hihsa khempeuh bangin amah in Topa’ mit-ah a man gamta hi—ahih hangin a pa bangin Topa’ biakinn sungah amah va mawk lut lo hi. Ahih hangin mite in a sia gamtatnate zui lai uh hi.
  </para>
  <para style="p">
    <verse number="3" style="v"/>Amah in Topa’ biakinn kulh kongpi tungnung lam a, Ofel kulh tungah zong inn tampi lam hi.
  </para>
  <para style="p">
    <verse number="4" style="v"/>Tua tham loin amah in Judah mual tung gamah khuapite, leh sing tamna mualte tungah mun muanhuaite leh tausangte lam hi.
  </para>
  <para style="p">
    <verse number="5" style="v"/>Amah in Ammon kumpipa tawh kido a, amaute zo hi. Tua ciangin Ammon mite in tua kumin ama tungah ngun talen zakhat, leh mangbuh lawh tulsawm leh mangbuhham lawh tulsawm mah puak uh hi. Ammon mite in ama tungah a kum nihna leh a kum thumna kumin tua zah mah puak uh hi.
  </para>
  <para style="p">
    <verse number="6" style="v"/>Tua ahih ciangin Topa a Pasian’ mai-ah Jotham a va hoih tatna hangin a vang lian hi.
  </para>
  <para style="p">
    <verse number="7" style="v"/>Tu-in Jotham’ gamtatna a om laite, leh a galsimnate, leh a omziate, en in, Israel leh Judah Kumpite’ Laibu sungah kigelh hi.
  </para>
  <para style="p">
    <verse number="8" style="v"/>Amah in uk ding a kipatin kum sawmnih-le-nga pha a, Jerusalem ah kum sawm-le-guk sung uk hi.
  </para>
  <para style="p">
    <verse number="9" style="v"/>Tua ciangin a pate tawh Jotham ihmu a, David khuapi sungah amaute in amah vui uh hi; tua ciangin a tapa Ahaz in ama taangin uk hi.
  </para>
  <chapter number="28" style="c"/>
  <para style="p">
    <verse number="1" style="v"/>Ahaz in uk ding a kipatin kum sawmnih pha a, amah in Jerusalem ah kum sawm-le-guk sung uk hi. Amah in a pu David bangin Topa’ mit-ah a man gamta lo a,
  </para>
  <para style="p">
    <verse number="2" style="v"/>Israel kumpite’ khekhap zui hi. Amah in a kisung milimte nangawn Baalte’ adingin bawl hi;
  </para>
  <para style="p">
    <verse number="3" style="v"/>tua ciangin amah in Hinnom’ tapa’ kuamah paknamtui hal a, Topa in Israel mite mai-ah a hawlkhiat minamte in a zat uh a kihhuai gamtatnate mah bangin biakna ah a tapate hal hi.
  </para>
  <para style="p">
    <verse number="4" style="v"/>Tua ciangin amah in mual dawn a, biak piaknate, leh mual neute, leh singniim nuai khempeuh ah biakna pia-in paknamtui hal hi.
  </para>
  <para style="p">
    <verse number="5" style="v"/>Tua ahih ciangin Topa in Siria kumpipa khut sungah amah pia a, amah in zo-in a mi tampi salin Damaskas ah ciahpih hi. Israel kumpipa khut sungah zong amah kipia a, amah zo-in tampi tak that hi.
  </para>
  <para style="p">
    <verse number="6" style="v"/>Bang hang hiam cih leh amaute in a pu pate uh’ Pasian, Topa nusia uh ahih manin Remaliah’ tapa Pekah in ni khat thu-in amaute galhang mihing tul zakhat leh tul sawmnih, Judah gam sungah that hi.
  </para>
  <para style="p">
    <verse number="7" style="v"/>Tua ciangin Efraim mi a thahat Zikri in kumpipa’ tapa Ma-aseiah leh kumpi inn a uk Azrikam leh kumpipa zom-ah aana a nei Elkanah that hi.
  </para>
  <para style="p">
    <verse number="8" style="v"/>Israel mite in amau’ beh Judah mite lak panin numeite, tapate, leh tanute, mihing tul zanih sal-in man uh hi; amaute in amau’ kiang panin van tampi zong la-in tua vante Samaria ah ciahpih uh hi.
  </para>
  <para style="p">
    <verse number="9" style="v"/>Ahih hangin Oded min nei Topa’ kamsang khat tua lai-ah om hi; tua ciangin Samaria ah hong tung galkapte a dawn dingin amah pai khia a, amaute kiangah, “En un, na pu na pate uh’ Pasian Topa in Judah tungah heh ahih manin note khut sungah amaute hong pia a, ahih hangin note in heh mahmahna tawh amaute na that uh a, tua in vantung dong ban hi.
  </para>
  <para style="p">
    <verse number="10" style="v"/>Tu-in note in Judah mi leh Jerusalem mi, numei leh pasalte, na sal dingun nuaisiah na sawm uh hi. Topa na Pasian uh tungah nomau mahmah in khialhna nei hilo na hi uh hiam?
  </para>
  <para style="p">
    <verse number="11" style="v"/>Tu-in ka thugen hong za un la, na behte uh kiang panin na lak uh na galmatte uh puak kik un; bang hang hiam cih leh Topa’ hehna a lauhuai in note tungah om hi,” a ci hi.
  </para>
  <para style="p">
    <verse number="12" style="v"/>Efraim mi ukpite pawl khat, Johanan’ tapa Azariah, Meshillemoth’ tapa Berekhiah, Shalum’ tapa Jehizkiah, leh Hadlai’ tapa Amasa, gal sung panin hong tungte’ lang khatah pang a,
  </para>
  <para style="p">
    <verse number="13" style="v"/>amaute kiangah, “Tu huna i khialhnate leh i mawhna behlapin Topa’ tungah mawhna eite tungah tun’pih hong sawm na hih manun hih lai-ah galmatte nong tun’pih kei ding uh hi. Bang hang hiam cih leh i mawhna lian khin zo a, Israel tungah a lauhuai hehna om hi,” a ci hi.
  </para>
  <para style="p">
    <verse number="14" style="v"/>Tua ahih ciangin galhiam tawi mite in uliante leh a kikhawm khempeuh’ mai-ah galmatte leh a lak uh nate nusia uh hi.
  </para>
  <para style="p">
    <verse number="15" style="v"/>Tua ciangin tua na sem dingin a kiseh mite dingin galmatte la uh a, amaute lakah guaktang a, a omte, a vanlakte uh sung panin puante silh sak uh hi; amaute puan silhsak uh a, khedapkaihte pia-in an leh tui vaak uh a, sathau nilh uh hi; tua ciangin amaute lakah a thaginalote late tungah pua uh a, nisuh khuapi ahi Jerikho khua amau’ behte kiangah paipih uh hi. Tua ciangin Samaria ah amaute ciahkik uh hi.
  </para>
  <para style="p">
    <verse number="16" style="v"/>Tua hun lai takin Kumpi Ahaz in Assiria kumpipa kiangah huhna ngen dingin sawl hi.
  </para>
  <para style="p">
    <verse number="17" style="v"/>Bang hang hiam cih leh Edom mite in Judah sim kikin zo uh a, galmatin puakhia uh hi.
  </para>
  <para style="p">
    <verse number="18" style="v"/>Tua ciangin Filistiate in Shefelah leh Judahte’ Negeb gam sung khuapite luh uh a, Bethshemesh, Aijalon, Gederoh, Soko a khuaneute tawh, Timnah a khuaneute tawh, leh Gimzo a khuaneute tawh la hi; tua ciangin amaute tua lai munah teeng uh hi.
  </para>
  <para style="p">
    <verse number="19" style="v"/>Judah kumpipa Ahaz in Judah mite tungah kihihsakna tawh gamta-in Topa’ tungah citak lo ahih manin ama hangin Topa in Judah mite niam koih hi.
  </para>
  <para style="p">
    <verse number="20" style="v"/>Tua ahih ciangin Kumpi Ahaz ngetna zui-in Assiria kumpipa Tilgath-pilneser hong kuan hi. Ahi zongin amah tha khuahsak zaw loin gimsak zaw hi.
  </para>
  <para style="p">
    <verse number="21" style="v"/>Bang hang hiam cih leh Ahaz in Topa’ biakinn, kumpipa’ inn leh uliante’ inn panin la-in Assiria kumpipa tungah siah pia hi; ahih hangin hihte khempeuh a kiman’na om lo hi.
  </para>
  <para style="p">
    <verse number="22" style="v"/>Hih Kumpi Ahaz mah pen—a lungkham hunin Topa tungah citak lo zawlai hi.
  </para>
  <para style="p">
    <verse number="23" style="v"/>Bang hang hiam cih leh amah a zo Damaskas’ pasiante tungah biakna pia-in, “Siria kumpite’ pasiante in amaute huh ahih manin amaute in kei hong huh theih nadingin amau’ tungah biakna ka pia ding hi,” ci hi. Ahih hangin tua pasiante in amah leh Israel khempeuh’ siatna ahi hi.
  </para>
  <para style="p">
    <verse number="24" style="v"/>Tua ciangin Ahaz in Pasian’ inn-a um-le-beelte khawmin satnen a, tua ciangin Topa’ biakinn kongkhakte kalhcip hi; tua ciangin ama ading Jerusalem kiu khempeuh ah biakna tau bawl hi.
  </para>
  <para style="p">
    <verse number="25" style="v"/>Amah in pasian dangte tungah paknamtui hal nadingin Judah khuapi khempeuh ah mual dawn a, biak piaknate bawl a, a pu a pate’ Pasian, Topa a heh nadingin phin hi.
  </para>
  <para style="p">
    <verse number="26" style="v"/>Tu-in ama gamtatna a om laite leh a omzia khempeuh, a patna panin a tawpna dong, en in, Judah leh Israel Kumpite’ Laibu sungah kigelh hi.
  </para>
  <para style="p">
    <verse number="27" style="v"/>Tua ciangin Ahaz si a, amaute in Jerusalem khuapi sungah vui uh hi; ahi zongin Judah kumpite tawh vui khawm lo uh hi. Tua ciangin a tapa Hezekiah in ama tangin uk hi.
  </para>
  <chapter number="29" style="c"/>
  <para style="p">
    <verse number="1" style="v"/>Hezekiah in uk ding a kipatin kum sawmnih-le-nga pha a, amah in Jerusalem ah kum sawmnih-le-kua sung uk hi. Ama nu’ min in Abijah hi a, Zakhariah’ tanu ahi hi.
  </para>
  <para style="p">
    <verse number="2" style="v"/>A pu David’ hihnasa khempeuh bangin Topa’ mit-ah a man gamta hi.
  </para>
  <para style="p">
    <verse number="3" style="v"/>A uk a kum khatna, a kha masa sungin, amah in Topa’ biakinn kongkhakte hongin tuate puah hi.
  </para>
  <para style="p">
    <verse number="4" style="v"/>Amah in siampite leh Levi mite paipihin nisuahna lam mun-awngah amaute khawm a,
  </para>
  <para style="p">
    <verse number="5" style="v"/>tua ciangin amaute kiangah, “Levi mite aw, ka thugen hong za un! Tu-in nomau kisian’suah un la, na pu na pate uh Pasian, Topa’ biakinn siangtho sakin siangtho mun panin ninte nawn khia un.
  </para>
  <para style="p">
    <verse number="6" style="v"/>Bang hang hiam cih leh i pu i pate citak lo a, Topa i Pasian’ muhna ah a sia gamta uh hi; amaute in amah nusia-in, Topa’ teen’na panin a mai uh heikhia uh a, a nung uh ngat uh hi.
  </para>
  <para style="p">
    <verse number="7" style="v"/>Amaute in innlim kongkhakte zong khakin meivakte sumit uh a, siangtho munah paknamtui halna leh meihal biaknate Israel Pasian tungah bawl lo uh hi.
  </para>
  <para style="p">
    <verse number="8" style="v"/>Tua ahih ciangin Judah leh Jerusalem tungah Topa’ hehna hong tung a, note’ mit mahmah tawh na muh uh mah bangin amah in amaute a cikzethuai, lamdangsakna, leh a dipkuathuai-in bawl hi.
  </para>
  <para style="p">
    <verse number="9" style="v"/>Bang hang hiam cih leh en un, hih thu hangin namsau-in i pate puk uh a, i tapate leh i tanute leh i zite galmatin om uh hi.
  </para>
  <para style="p">
    <verse number="10" style="v"/>Tu-in a lauhuai a hehna eite tung pan a kiheikhiat theih nadingin Israel Pasian, Topa tawh thuciamna khat bawl ding ka lungsim ah om hi.
  </para>
  <para style="p">
    <verse number="11" style="v"/>Ka tapate aw, Topa in ama na sem ding, leh ama nasemte hi-in ama tungah paknamtui a hal dingin note hong teel khin ahih manin tu-in mawk om kei un,” a ci hi.
  </para>
  <para style="p">
    <verse number="12" style="v"/>Tua ciangin Levi mite, Kohath’ beh sung panin Amasai’ tapa Mahath, leh Azariah’ tapa Joel; Merari’ beh sung panin Abdi’ tapa Kish, leh Jehallelel’ tapa Azariah; Gershon beh sung panin Zimmah’ tapa Joah, leh Joah’ tapa Eden;
  </para>
  <para style="p">
    <verse number="13" style="v"/>Elizafen’ beh sung panin Shimri leh Jeuel; Asaf beh sung panin Zekhariah leh Mattaniah;
  </para>
  <para style="p">
    <verse number="14" style="v"/>Heman’ beh sung panin Jehuel leh Shimei; Jeduthun’ beh sung panin Shemaiah leh Uzziel kipan uh hi.
  </para>
  <para style="p">
    <verse number="15" style="v"/>Amaute in a sanggamte uh khawmin amau kisian’suah uh a, Topa’ genna tawh kumpipa’ thupiak bangin Topa’ biakinn a puahsiang dingin tum uh hi.
  </para>
  <para style="p">
    <verse number="16" style="v"/>A puahsiang dingin Topa’ biakinn sung tawngnung ah a siampite lut uh a, Topa’ biakinn sunga a muh uh nin khempeuh Topa’ biakinn tual-ah hong paikhiatpih uh hi; tua ciangin Levi mite in la-in Kidron lui-ah puakhia uh hi.
  </para>
  <para style="p">
    <verse number="17" style="v"/>Kha masa a ni masa ni-in amaute in sian’suah ding kipan uh a, tua kha a ni giat ni-in Topa’ biakinn lim-ah amaute hong pai uh hi; tua ciangin amaute in ni giat sung Topa’ biakinn sian’suah uh a, a kha masa a ni sawm-le-guk ni-in zo uh hi.
  </para>
  <para style="p">
    <verse number="18" style="v"/>Tua ciangin kumpipa Hezekiah’ kiangah amaute tumin, “Topa’ inn khempeuh, meihal biakna tau leh a nazatte khempeuh, leh Ompihna Anlum sabuai leh a nazatte khempeuh ka puahsiang khin uh hi.
  </para>
  <para style="p">
    <verse number="19" style="v"/>Kumpi Ahaz a cihtak loh lai takin ama uk sungin a paihkhiat nazat khempeuh a baihsa-in bawlin ka sian’suah uh hi; en in, Topa’ biakna tau mai-ah tuate om hi,” a ci hi.
  </para>
  <para style="p">
    <verse number="20" style="v"/>Tua ciangin kumpipa Hezekiah tho baihin khuapi sung ukna-za neite khawm a, tua ciangin Topa’ biakinn ah paito hi.
  </para>
  <para style="p">
    <verse number="21" style="v"/>Tua ciangin amaute in kumpigam leh biakinn leh Judah’ adingin khialhna hanga biakna-in bawngtal sagih, tuutal sagih, tuuno sagih, leh keeltal sagih hong paipih uh hi. Tua ciangin amah in Topa’ biakna tau tungah tuate a pia dingin Aaron’ suan siampite sawl hi.
  </para>
  <para style="p">
    <verse number="22" style="v"/>Tua ahih ciangin amaute in a bawngtalte go uh a, siampite in a sisan la-in biakna tau theh uh hi; tua ciangin amaute in tuutalte goin a sisan biakna tau theh uh hi; tua ciangin amaute in tuunote goin a sisan biakna tau theh uh hi.
  </para>
  <para style="p">
    <verse number="23" style="v"/>Tua ciangin khialhna hanga biak nading keeltal sagihte kumpipa leh a kikhawmte kiangah hong kipaipih a, tua ciangin amaute in tuate tungah a khut uh nga a,
  </para>
  <para style="p">
    <verse number="24" style="v"/>tua ciangin Israel khempeuh adingin pumkhat suahna bawl nadingin siampite in goin tuate’ sisan tawh biakna tau tungah khialhna hanga biakna bawlna bawl uh hi. Bang hang hiam cih leh Israel khempeuh adingin meihal biakna leh khialhna hanga biakna a bawl ding uh kumpipa in thu pia hi.
  </para>
  <para style="p">
    <verse number="25" style="v"/>Tua ciangin amah in David leh kumpipa’ thu-mupa Gad leh kamsang Nathan’ thupiakna bangin Topa’ biakinn sungah daltuahte, harp lasaknate, leh laiza lasaknate tawh Levi mite koih hi; bang hang hiam cih leh tua thupiakna in a kamsangte’ tung tawnin Topa kiang pan hong pai ahi hi.
  </para>
  <para style="p">
    <verse number="26" style="v"/>David’ lasaknate tawh Levi mite ding uh a, peengkulte tawh siampite ding uh hi.
  </para>
  <para style="p">
    <verse number="27" style="v"/>Tua ciangin biakna tau tungah meihal biakna a kipiak nading Hezekiah in thu pia hi. Meihal biakna a kipat ciangin Topa’ tungah lasakna zong kipan a, Israel kumpi David’ lasaknate in peengkulte pawm hi.
  </para>
  <para style="p">
    <verse number="28" style="v"/>A kikhawm khempeuh in bia-in, lasate in sa uh a, peengkul tumte in tum uh hi; meihal biakna a kiman mateng hihte khempeuh hih paisuak uh hi.
  </para>
  <para style="p">
    <verse number="29" style="v"/>Biak piakna a kiman ciangin kumpipa leh amah tawh a om khempeuhte in kunin bia uh hi.
  </para>
  <para style="p">
    <verse number="30" style="v"/>Tua ciangin David’ kammalte leh thu-mupa Asaf’ kammalte zangin Topa’ tungah phatna la a sak nadingun kumpipa Hezekiah leh uliante in Levi mite thu pia uh hi. Tua ciangin amaute in lungdamna tawh phatna late sa uh a, kunin bia uh hi.
  </para>
  <para style="p">
    <verse number="31" style="v"/>Tua ciangin Hezekiah in, “Tu-in Topa tungah nomau mah na ki-ap khin uh hi; a nai-ah hong pai un la, Topa’ biakinn ah biak piaknate leh lungdam piaknate hong paipih un,” a ci hi. Tua ciangin a kikhawmte in biak piaknate leh lungdam piaknate hong paipih uh hi; tua ciangin a lungsim ah piak nopna lungsim a nei khempeuh in meihal biaknate hong paipih uh hi.
  </para>
  <para style="p">
    <verse number="32" style="v"/>A kikhawmte in a hong paipih meihal biakna a phazah in bawngtal sawmsagih, tuutal zakhat, leh tuuno zanih ahi hi; hihte khempeuh in Topa tungah meihal biakna khat ahi hi.
  </para>
  <para style="p">
    <verse number="33" style="v"/>A ki-ap biaknate in bawngtal zaguk leh tuu tulthum ahi hi.
  </para>
  <para style="p">
    <verse number="34" style="v"/>Ahih hangin siampite a mi tawm lua uh ahih manin meihal biaknate khempeuh a vun hawk khin zo lo uh a, siampi dangte a kisian’suah ma sung teng, a sanggam uh Levi mite in nasep a kizawh mateng amaute huh uh hi—bang hang hiam cih leh kisian’suahna thu-ah siampite sangin Levi mite ngentel zaw uh hi.
  </para>
  <para style="p">
    <verse number="35" style="v"/>Meihal biakna a tampite banah thu-nuama biakna thaute, leh meihal biakna adingin leenggahzu tawh biaknate om hi. Tua bangin Topa’ biakinn sungah nasepna kiomsak kik hi.
  </para>
  <para style="p">
    <verse number="36" style="v"/>Pasian in mite’ adingin a bawlsak thute bangin Hezekiah leh mi khempeuh lungdam uh hi; bang hang hiam cih leh tua thu thakhatin hong piang vat hi.
  </para>
  <chapter number="30" style="c"/>
  <para style="p">
    <verse number="1" style="v"/>Israel Pasian, Topa’ Paisan Pawi a bawl dingin Jerusalem a, Topa’ innah amaute hong paina dingun Hezekiah in Israel khempeuh leh Judahte kiangah mi sawl a, Efraim mite leh Manasseh mite tungah zong laikhakte gelh hi.
  </para>
  <para style="p">
    <verse number="2" style="v"/>Bang hang hiam cih leh kumpipa leh a uliante leh Jerusalem a, a kikhawm khempeuh in Paisan Pawi a kha nihna sungin bawl ding kikum khin uh hi—
  </para>
  <para style="p">
    <verse number="3" style="v"/>siampite mi a kicingzah ding amau kisian’suah nai lo uh a, mite zong Jerusalem ah kikhawm nai lo uh ahih manin a hunin bawl thei lo uh hi—
  </para>
  <para style="p">
    <verse number="4" style="v"/>hih geelna pen kumpipa leh a kikhawm khempeuh adingin hoih leh kilawm hi.
  </para>
  <para style="p">
    <verse number="5" style="v"/>Tua ahih ciangin mite hong pai-in Israel Pasian, Topa adingin Jerusalem ah Paisan Pawi a bawl nadingun Be-ersheba panin Dan ciang dong Israel sung khempeuh ah taangkona khat a bawlna ding uh thukhentatna khat bawl uh hi; bang hang hiam cih leh bawl dinga a kigen bangin amaute in a lianpi-in bawl ngei lo uh hi.
  </para>
  <para style="p">
    <verse number="6" style="v"/>Tua ahih ciangin kumpipa leh a uliante kiang pana laikhakte tawh Israel khempeuh leh Judah sungah laitaite pai uh a, kumpipa’ thupiakna, “Israel mite aw, Assiria kumpite’ khut sung panin a suakta, a om lai note lamah amah hong kihei kik theih nadingin Abraham, Isaak, leh Israel Pasian, Topa’ lamah kihei kik un.
  </para>
  <para style="p">
    <verse number="7" style="v"/>Note in na theih uh bangin, amau’ pute pate’ Topa Pasian tungah a cihtaklohna hangun amaute gamkhingin amah in a bawl na pute na pate uh leh na sanggamte uh bang kei un.
  </para>
  <para style="p">
    <verse number="8" style="v"/>Tu-in na pute na pate uh bangin lungkhauh kei un la, note kiang panin a lauhuai ama hehna a kiheikhiat theih nadingin Topa’ lamah kipia un la, amah in a tawntung dingin a sian’thosaksa a biakinn ah pai-in Topa na Pasian uh, bia un.
  </para>
  <para style="p">
    <verse number="9" style="v"/>Bang hang hiam na cih leh Topa’ lamah note na kilehkik uh leh, na sanggamte uh leh na tate un amau a mante’ tung panin hehpihna ngahin hih gamah hong ciahkik ding uh hi. Bang hang hiam cih leh Topa na Pasian uh dikna leh hehpihna a nei hi a, ama lamah na kiheikik nak uh leh note kiang panin a maitang heikhia lo ding hi,” a ci hi.
  </para>
  <para style="p">
    <verse number="10" style="v"/>Tua ahih ciangin laitaite Efraim leh Manasseh gam sung khuapi khat pan khuapi khat, leh Zebulun ciang dong pai uh hi; ahih hangin amaute in amaute nuihsanin zahpih uh a, na simmawh bawl uh hi.
  </para>
  <para style="p">
    <verse number="11" style="v"/>Asher mi, Manasseh, leh Zebulun mi tawmkhat bek kiniamkhiatin Jerusalem ah hong pai uh hi.
  </para>
  <para style="p">
    <verse number="12" style="v"/>Topa’ thupiakna tawh kumpipa leh uliante’ sawlna a sem dingin Judah mite tungah Pasian in lungsim kikhatna guan hi.
  </para>
  <para style="p">
    <verse number="13" style="v"/>Tua ciangin a kha nihna sungin silngo sawh loh anlum pawi a bawl dingin Jerusalem ah mi tampi, mihon tampi tak hong pai uh hi.
  </para>
  <para style="p">
    <verse number="14" style="v"/>Amaute nasem dingin kipanin Jerusalem a, om biakna taute hemkhia uh a, paknamtui halna ding biakna taute khempeuh amaute in la khia-in Kidron kuamah paai uh hi.
  </para>
  <para style="p">
    <verse number="15" style="v"/>Tua ciangin amaute in a kha nihna ni sawm-le-li ni-in Paisan Pawi tuuno go uh hi. Tua ciangin siampite leh Levi mite nakpi takin maizum uh a, tua ahih ciangin amau mah kisian’suahin Topa’ inn sungah meihal biaknate hong paipih uh hi.
  </para>
  <para style="p">
    <verse number="16" style="v"/>Pasian’ mipa Moses’ thukham hangin amaute in amau’ panmun ngei hong la uh hi; siampite in Levi mite khut tung panin a ngah uh sisan theh uh hi.
  </para>
  <para style="p">
    <verse number="17" style="v"/>Bang hang hiam cih leh a kikhawm lakah amau mah a kisian’suah nai lo tampi om uh hi; tua ahih ciangin Topa tungah a siangtho-in a kibawl nadingin a nin khempeuh adingin Levi mite in Paisan Pawi tuuno a gawh ding uh kisam hi.
  </para>
  <para style="p">
    <verse number="18" style="v"/>Bang hang hiam cih leh mi tampi tak, Efraim, Manasseh, Issakhar, leh Zebulun sung pan tampi tak, amau mah kisiangthosak nai lo uh a, ahi zongin ngeina lopi-in amaute in Paisan Pawi ne uh hi. Bang hang hiam cih leh Hezekiah in amaute adingin thungenin, “Ka pute ka pate uh’ Pasian a dik Topa aw,
  </para>
  <para style="p">
    <verse number="19" style="v"/>biakinn siangthona ngeina om bangin a sian’ loh uh hangin lungsim tak tawh nang hong biate khempeuh’ mawhna maisak in,” a ci hi.
  </para>
  <para style="p">
    <verse number="20" style="v"/>Tua ciangin Topa in Hezekiah’ thungetna pia-in mite mawhna maisak a, gimna ngahsak lo hi.
  </para>
  <para style="p">
    <verse number="21" style="v"/>Tua ciangin Jerusalem ah a om Israel mite in lungdamna lianpi tawh ni sagih sung silngo sawhloh anlum pawi bawl uh hi; tua ciangin Levi mite leh siampite in a hatna khempeuh uh tawh Topa la sak uh a, a ni ni-in Topa phat uh hi.
  </para>
  <para style="p">
    <verse number="22" style="v"/>Tua ciangin Hezekiah in Topa’ nasepna ah a siamna hoih uh a lak Levi mite khempeuh tungah hanthotna thugen hi. Tua ahih ciangin mite in pawi an ni sagih sung ne uh a, thu-nuama biakna pia-in a pu a pate uh Pasian, Topa tungah lungdamna ko uh hi.
  </para>
  <para style="p">
    <verse number="23" style="v"/>Tua ciangin a dang ni sagih sung mah tua pawi a bawl thuah lai ding uh a kikhawm khempeuh thukim uh hi; tua ahih ciangin amaute in lungdamna tawh adang ni sagih sung mah bawl thuah uh hi.
  </para>
  <para style="p">
    <verse number="24" style="v"/>Bang hang hiam cih leh Judah kumpipa Hezekiah in biakpiak nadingin a kikhawmte tungah bawngtal tulkhat leh tuu tulsagih pia a, uliante in a kikhawmte tungah bawngtal tulkhat leh tuu tulsawm pia uh hi. Siampite in tampi tak amau mah kisian’suah uh hi.
  </para>
  <para style="p">
    <verse number="25" style="v"/>Judah mi a kikhawm khempeuh, leh siampite leh Levi mite, leh Israel panin hong paikhia a kikhawm khempeuh, leh Israel gam panin hong paikhia leh peemtate, leh Judah gam sungah a teng peemtate, lungdam uh hi.
  </para>
  <para style="p">
    <verse number="26" style="v"/>Israel kumpi David’ tapa Solomon’ huna kipanin Jerusalem ah hih bang om ngeilo ahih manin Jerusalem ah lungdamna lianpi om hi.
  </para>
  <para style="p">
    <verse number="27" style="v"/>Tua ciangin siampite leh Levi mite ding-in mite thupha pia uh a, amau’ awging kiza-in, amau’ thungetna in vantung a, a siangtho ama teen’na banto hi.
  </para>
  <chapter number="31" style="c"/>
  <para style="p">
    <verse number="1" style="v"/>Tu-in hihte khempeuh a man ciangin, tua lai-a a om Israel khempeuh Judah khuapite ah pai-in khuampite sat khamin Asherah milimte phukin, Judah leh Benjamin sung, leh Efraim leh Manasseh sunga mual dawn-a biak piaknate leh biakna taute a suksiat khit mateng uh phelkek uh hi. Tua ciangin Israel mi khempeuh, a mi kimin amau’ inn omna a khuapi ciat uhah ciah uh hi.
  </para>
  <para style="p">
    <verse number="2" style="v"/>Tua ciangin Hezekiah in siampite leh Levi mite amau’ nasep ciat tawh kizui-in a khen a khenin seh a, siampite leh Levi mite in meihal biaknate leh thu-nuama biaknate pia-in, Topa’ inn sung phual tuamtuamte huang sungah nasemin lungdam kohna leh phatna a bawl ding ahi uh hi.
  </para>
  <para style="p">
    <verse number="3" style="v"/>Kumpipa in ama neihsa sung panin a piakte in meihal biak nading ahi hi; Topa’ thukham sungah a kigelh mah bangin zing leh nitak-a meihal biaknate, sabbath nite, khadet nite, leh a kiseh pawite’ adingin meihal biaknate ahi hi.
  </para>
  <para style="p">
    <verse number="4" style="v"/>Tua ciangin Topa’ thukham sepna ah siampite leh Levi mite a kibup piak theih nadingun amau’ ngah ding a kilawm nate, Jerusalem a, teeng mite in amaute tungah a piak nadingun amah in sawl hi.
  </para>
  <para style="p">
    <verse number="5" style="v"/>Tua thupiakna a kitheihthang phetin Israel mite in anpalte, leeggahzu, sathau, khuaizu, leh lo-a piang khempeuh tampi tak hong pia uh hi; tua ciangin amaute in na khempeuh sung pan seh-sawm suah seh-khat ahi tampi tak hong paipih uh hi.
  </para>
  <para style="p">
    <verse number="6" style="v"/>Tua ciangin Judah khuapite sungah a teeng Israel mite leh Judah mite in zong bawng leh tuu seh-sawm suah seh-khat, leh Topa a Pasian uh tungah a kipiasa a ki-ap nate hong paipih uh a, a lom lomin koih uh hi.
  </para>
  <para style="p">
    <verse number="7" style="v"/>A kha thumna sungin amaute in tua a lomte cian ding kipan uh a, a kha sagihna sungin man siang uh hi.
  </para>
  <para style="p">
    <verse number="8" style="v"/>Hezekiah leh uliante hong pai-in a lomte a muh uh ciangin amaute in Topa leh ama mi Israelte thupha pia uh hi.
  </para>
  <para style="p">
    <verse number="9" style="v"/>Tua ciangin Hezekiah in a lomte thu, siampite leh Levi mite dong hi.
  </para>
  <para style="p">
    <verse number="10" style="v"/>Zadok’ suan ahi, siampi lian Azariah in amah dawngin, “Amaute in amau’ piakte uh Topa’ inn sungah paipih ding hong kipat uh a, kipan kote in an ka ne uh a, a kicing nei-in tampi val lai hi; Topa in ama mite thupha pia ahih manin hih na tampi a om lai i nei hi,” a ci hi.
  </para>
  <para style="p">
    <verse number="11" style="v"/>Tua ciangin amaute in Topa’ inn sungah inndeite a bawl nading uh Hezekiah in thupia hi; tua ciangin amaute in a deite bawl uh hi.
  </para>
  <para style="p">
    <verse number="12" style="v"/>Tua ciangin amaute in a piaknate, seh-sawm suah seh-khat leh a ki-ap nate cihtakna tawh hong paipih uh hi. Tuate a en ulian penpa in Levi mi Konaniah hi a, a sanggampa Shimei in amah a huhpa ahi hi;
  </para>
  <para style="p">
    <verse number="13" style="v"/>Kumpipa Hezekiah leh Pasian’ inn ukpipa Azariah’ sehna tawh Jehiel, Azariah, Nathan, Asahel, Jerimoth, Jozabad, Eliel, Ismakhiah, Mahath, leh Benaiahte in Konaniah leh a sanggampa Shimei huhin a ukte ahi uh hi.
  </para>
  <para style="p">
    <verse number="14" style="v"/>Tua ciangin nisuahna lam kulhkongpi cingpa, Levi mi Innah tapa Kore in Topa’ ading leh siangthopen biakna adingin koihcing dingin, a kipiate a sehkhen dingin, Topa’ tungah ut thu-a piaknate a ukpa ahi hi.
  </para>
  <para style="p">
    <verse number="15" style="v"/>Eden, Miniamin, Jeshua, Shemaiah, Amariah, leh Shekaniahte in siampite’ khuapite sungah a moi a ham a kibangin a khen khenin, a ngah ding ciat a sanggamte uh tungah a hawm dingin cihtakna tawh amah huh uh hi.
  </para>
  <para style="p">
    <verse number="16" style="v"/>Khang-simna a, amau’ kiciamtehna tawh kisai-in a kipia hi tuan loin, a khen khenin amau’ panmun tawh kizui-in ni simin nasepna ah a kisam bangin Topa’ inn sungah a lut, kum thum leh a tungsiah a pha pasal khempeuh tungah tanh kipia kim hi.
  </para>
  <para style="p">
    <verse number="17" style="v"/>Siampite a beh zui-in nasepna kipia hi. Levi mi kum sawmnih leh a tungsiahte a khen khenin amau’ panmun tawh kizui-in nasep kipia hi.
  </para>
  <para style="p">
    <verse number="18" style="v"/>Siampite a naupangte khempeuh, a zite, a tapate leh a tanute uh tawh a mihon buppi-in kiciamteh hi; bang hang hiam cih leh a siangtho-in a kikepna uhah amaute citak uh hi.
  </para>
  <para style="p">
    <verse number="19" style="v"/>Amau’ khuapite aa ahi taang gam lote ah a Aaron’ suan siampite’ adingin ahih leh, a kiciamteh siampite lak leh Levi mite lakah pasal khempeuh tungah amau ngah dingte a hawm dingin a minin a kiseh mite, khuapi tampite sungah om hi.
  </para>
  <para style="p">
    <verse number="20" style="v"/>Tua bangin Hezekiah in Judah gam sung khempeuh ah hih hi; amah in Topa a Pasian mai-ah a hoih leh a man gamta-in cihtakna tawh sem hi.
  </para>
  <para style="p">
    <verse number="21" style="v"/>Amah in Pasian’ inn sung nasepna leh thukham leh thupiaknate tawh kizui-in a hihna ah ama Pasian zongin, a lungsim khempeuh tawh sem a, a ma vang hi.
  </para>
  <chapter number="32" style="c"/>
  <para style="p">
    <verse number="1" style="v"/>Hih thute khempeuh leh citak-a hih banga na a kisep khit ciangin Assiria kumpipa Sennakherib hong pai-in Judah simin kulhnei khuapite lang khatah phual sat a, amah adingin lak sawm hi.
  </para>
  <para style="p">
    <verse number="2" style="v"/>Sennakherib hong pai-in Jerusalem sim ding a sawmna thu Hezekiah in a theih ciangin,
  </para>
  <para style="p">
    <verse number="3" style="v"/>amah in a uliante leh a mi thahatte tawh khuapi pua lam-a luangkhia tuinakte khakcip ding vaihawm hi; amaute in amah huh uh hi.
  </para>
  <para style="p">
    <verse number="4" style="v"/>Mi tampi tak kikhawm uh a, gam sungah a luang tuinak leh lui khempeuh khakcipin “Bang hangin Assiria kumpite hong pai-in tui tampi mu ding ahi hiam?” ci uh hi.
  </para>
  <para style="p">
    <verse number="5" style="v"/>Amah in lungsim kho takin sep ding kipan a, a cimsa kulh khempeuh ciang pha-in tua tungah tausangte koihto a, tua pua lamah kulh dang khat ciang hi; amah in David khuapi sungah Millo a muanhuai-in bawlpha hi. Amah in galhiam leh lumte zong tampi bawl hi.
  </para>
  <para style="p">
    <verse number="6" style="v"/>Amah in mite a uk dingin galdona ah a ukte koih a, khuapi kulh kongpi mun-awngna ama kiangah amaute khawmin amaute tungah hanthotna tawh thu genin,
  </para>
  <para style="p">
    <verse number="7" style="v"/>“Thakhauh un la, hang un. Assiria kumpipa leh amah tawh a om mihon khempeuh mai-ah lau kei un la, zong lungkia kei un; bang hang hiam cih leh amah tawh a omte sangin eite tawh a ompa lianzaw hi.
  </para>
  <para style="p">
    <verse number="8" style="v"/>Amah tawh mihing thatang om hi; ahih hangin eite hong huhin i gal hong dosak dingin Topa i Pasian in eite tawh hong om hi,” a ci hi. Tua ciangin mite in Judah kumpipa Hezekiah’ kammalte muang uh hi.
  </para>
  <para style="p">
    <verse number="9" style="v"/>Hih thu khit ciangin a galkap khempeuh tawh Lakhish a umcih, Assiria kumpipa Sennakherib in Judah kumpipa Hezekiah leh Jerusalem ah a om Judah mi khempeuh kiangah Jerusalem ah a nasemte sawlin,
  </para>
  <para style="p">
    <verse number="10" style="v"/>“Assiria kumpipa Sennakherib in hih bangin ci hi, ‘Note in Jerusalem umcihna na nan’ nading uh bang suang na hi uh hiam?
  </para>
  <para style="p">
    <verse number="11" style="v"/>Hezekiah in note kiangah, “Assiria kumpipa khut panin Topa i Pasian in eite hong honkhia ding hi,” hong cih ciangin, note gilkial dangtakin a hong si sak dingin amah in note hong makai khial hilo ahi hiam?
  </para>
  <para style="p">
    <verse number="12" style="v"/>Hih Hezekiah mah in mual dawn a, a biak piaknate leh ama biakna taute la khia-in Judah leh Jerusalem thu pia a, “Biakna tau khat mai-ah note in bia-in tua tungah na biak piaknate uh na hal ding uh hi,” ci hilo ahi hiam?
  </para>
  <para style="p">
    <verse number="13" style="v"/>Keimah leh ka pu ka pate in gamdang mi khempeuh tungah ka hihnasate uh thei lo na hi uh hiam? Tua gam minamte’ pasiante in keima khut sung panin a gam uh honkhia zo ahi uh hiam?
  </para>
  <para style="p">
    <verse number="14" style="v"/>Na Pasian un keima khut sung panin note hong honkhiat theih nadingin ka pu ka pate in a suksiat mang tua minamte’ pasian khempeuh lakah kua in a mite honkhia zo ngei ahi hiam?
  </para>
  <para style="p">
    <verse number="15" style="v"/>Tua ahih ciangin tu-in note, Hezekiah’ khemsa-in ta kei un la, hih bangin kimakai khial sak kei un, amah um kei un; bang hang hiam cih leh minam khatpeuh, kumpigam khatpeuh’ pasian in keima khut ahi a, ka pu ka pate’ khut pan ahi zongin a mite honkhia zo ngei nai lo hi. Keima khut sung pan na Pasian un note hong honkhia zo lo zawkan ding hi,’ ci un,” ci sak hi.
  </para>
  <para style="p">
    <verse number="16" style="v"/>Tua ciangin ama nasemte in Topa Pasian leh a nasempa Hezekiah langpangin thu tam gen zawlai uh hi.
  </para>
  <para style="p">
    <verse number="17" style="v"/>Tua ciangin amah in Israel Pasian, Topa’ heh nading leh amah a langpan’na in laikhakte gelh a, “Ka khut sung panin a mite a honkhia lo gam sung minamte’ pasiante mah bangin ka khut sung panin Hezekiah’ Pasian in a mite honkhia lo ding hi,” ci hi.
  </para>
  <para style="p">
    <verse number="18" style="v"/>Amaute in khuapi a lak theih nadingin khuapi mite lau-in a linglawn’sak nadingun kulh tungah a om Jerusalem mite tungah Judah pau tawh nakpi takin kiko uh hi.
  </para>
  <para style="p">
    <verse number="19" style="v"/>Amaute in, mite’ khut tawh kibawl, leitung mite’ pasiante a gen bang lel-un Jerusalem Pasian gen uh hi.
  </para>
  <para style="p">
    <verse number="20" style="v"/>Tua ciangin kumpipa Hezekiah leh Amoz’ tapa, kamsangpa Isaiah in hih thu hangin thu ngenin vantung lamah kiko uh hi.
  </para>
  <para style="p">
    <verse number="21" style="v"/>Tua ciangin Topa in Assiria kumpipa’ giahphual ah a thahat galhang khempeuh leh galkap ukte leh uliante a susia vantung mi khat sawl hi. Tua ahih ciangin ama gamah maizumna tawh ciahkik hi. Ama pasian’ inn sungah amah a tun’ ciangin ama tapate pawlkhat in namsau tawh amah satlum uh hi.
  </para>
  <para style="p">
    <verse number="22" style="v"/>Tua ahih ciangin Topa in Assiria kumpipa Sennakherib’ khut leh ama galte khempeuh panin Hezekiah leh Jerusalem a, teengte honkhia hi; tua ciangin amah in mun khempeuh panin galdaihna amaute tungah pia hi.
  </para>
  <para style="p">
    <verse number="23" style="v"/>Tua ciangin mi tampi in Jerusalem khua Topa kiangah letsongte hong puakin, Judah kumpipa Hezekiah kiangah na manphate hong puak uh a, tua huna kipanin minam khempeuh muhna ah amah kisangtawi hi.
  </para>
  <para style="p">
    <verse number="24" style="v"/>Tua hun lai-in Hezekiah cina-in si dektak a, amah in Topa tungah thu ngen hi; tua ciangin amah in a ngetna pia-in ama tungah lim khat pia hi.
  </para>
  <para style="p">
    <verse number="25" style="v"/>Ahih hangin a lungsim kiphasak ahih manin ama tungah phattuamna a kibawl bangin Topa tungah Hezekiah lungdam lo hi. Tua ahih manin amah leh Judah leh Jerusalem tungah Topa’ hehna hong tung hi.
  </para>
  <para style="p">
    <verse number="26" style="v"/>Ahih hangin Hezekiah a lungsim kiphatsakna thu-ah amah leh Jerusalem a, teeng mite kiniamkhiat uh ahih manin amaute tungah Topa’ hehna hong tung lo hi.
  </para>
  <para style="p">
    <verse number="27" style="v"/>Hezekiah hau mahmahin minthan’na ngah hi; amah in ngun, kham, suangmanphate ading, a namtui nate, lumte, a manpha um-le-beel nam khempeuh adingin van manpha koihnate bawl hi;
  </para>
  <para style="p">
    <verse number="28" style="v"/>an, leenggahzu, leh sathau koih nading van koihnate zong bawl hi; ganhing nam khempeuh adingin ganbukte, leh tuubukte bawl hi.
  </para>
  <para style="p">
    <verse number="29" style="v"/>Amah in tua mah bangin amahmah adingin khuapite leh tuuhonte leh ganhonte tampi koih hi; bang hang hiam cih leh Pasian in ama tungah neihsa tampi tak pia hi.
  </para>
  <para style="p">
    <verse number="30" style="v"/>Hih Hezekiah mah in Gihon tui tungnungte khaktanin David khuapi nitumna lam pangah luang sak hi. Hezekiah a nasepna khempeuh ah a ma vang hi.
  </para>
  <para style="p">
    <verse number="31" style="v"/>Tua ahih ciangin gam sung omzia lim a kan dingin ama kiangah kisawl Babilon uliante’ kamtaite tawh kisai-in, amah a ze-et nading leh ama lungsim sungah bang om hiam cih a vekpi-in a theih nadingin Pasian in ama thu-in amah om sak hi.
  </para>
  <para style="p">
    <verse number="32" style="v"/>Tu-in Hezekiah’ gamtatna a om laite, leh ama nasep hoihte, en in, Judah leh Israel Kumpite’ Laibu sung, Amoz’ tapa, kamsang Isaiah’ mangmuhna sungah kigelh hi.
  </para>
  <para style="p">
    <verse number="33" style="v"/>Tua ciangin Hezekiah a pate tawh ihmu a, amaute in David’ suante’ han paina mual pangah amah vui uh hi; Judah khempeuh leh Jerusalem a, teengte in a sihin amah zahtakna bawl uh hi. Tua ciangin ama tapa Manasseh in ama tangin uk hi.
  </para>
  <chapter number="33" style="c"/>
  <para style="p">
    <verse number="1" style="v"/>Manasseh in uk ding a kipatin kum sawm-le-nih pha a, amah in Jerusalem ah kum sawmnga-le-nga sung uk hi.
  </para>
  <para style="p">
    <verse number="2" style="v"/>Topa in Israel mite mai-ah a hawlkhiat minamte’ zat a kihhuai gamtatnate mah bangin, amah in Topa’ muhna ah a sia gamta hi.
  </para>
  <para style="p">
    <verse number="3" style="v"/>Bang hang hiam cih leh a pa Hezekiah in a suksiatsa mual dawn-a biak piaknate amah in lamkikin, Baalte adingin biakna taute phut a, Asherah milimte bawlin vantung nate khempeuh bia a, tuate’ na sem hi.
  </para>
  <para style="p">
    <verse number="4" style="v"/>Topa in, “Jerusalem ah ka min om tawntung ding hi,” a cihna Topa’ inn sungah amah in biakna taute lam hi.
  </para>
  <para style="p">
    <verse number="5" style="v"/>Tua ciangin amah in Topa’ inn tual nihte’ sungah vantung nate khempeuh adingin biakna taute lam hi.
  </para>
  <para style="p">
    <verse number="6" style="v"/>Tua ciangin amah in Hinnom’ tapa kuamah biakna-in a tapate hal a, aisanna, leh mai lam thugen kholhna leh khongkhaina zang a, vankah theite leh aisante tawh na sem hi. Amah in Topa’ muhna ah siatna tampi bawl a, amah hehsak hi.
  </para>
  <para style="p">
    <verse number="7-8" style="v"/>Tua ciangin Pasian in David leh a tapa Solomon tungah, “Amaute ka thupiak khempeuh, thukham khempeuh, ngeinate, leh Moses tung tawnin a kipia biakna ngeina, kipte zuih ding a kidop nak uh leh, Israel minam khempeuh sung panin ka teelkhiat hih inn sung leh Jerusalem sungah ka min ka koih tawntung ding hi; tua ciangin na pu na pate uh adingin ka sehsa gam panin Israelte ka khinkhia nawn kei ding hi,” a cih Pasian’ inn sungah amah in ama bawlsa milim koih hi.
  </para>
  <para style="p">
    <verse number="9" style="v"/>Manasseh in Judah leh Jerusalem a, tengte zol ahih manin, Israel mite’ mai-ah Topa in a suksiat minamte sangin amaute in a sia tamzaw gamta uh hi.
  </para>
  <para style="p">
    <verse number="10" style="v"/>Topa in Manasseh tung leh ama mite tungah thu gen a, ahih hangin amaute in don lo uh hi.
  </para>
  <para style="p">
    <verse number="11" style="v"/>Tua ciangin Topa in Assiria kumpipa’ galkap ukte amau kiangah paipih a, amaute in sikkawite tawh Manasseh manin sumngo khau tawh khihin Babilon ah paipih uh hi.
  </para>
  <para style="p">
    <verse number="12" style="v"/>Amah a lungkham ciangin Topa a Pasian’ maipha kunh-in a pu a pate’ Pasian mai-ah nakpi takin amah kiniamkhiat hi.
  </para>
  <para style="p">
    <verse number="13" style="v"/>Amah in ama kiangah thungen a, tua ciangin Pasian in ama kutna saangin, a thuumna ngai hi. Amah in Jerusalem ah amah paipih kikin a kumpigam pia kik hi. Tua ciangin Topa in Pasian ahihna Manasseh in thei hi.
  </para>
  <para style="p">
    <verse number="14" style="v"/>Tua khit ciangin amah in kuam sung, Gihon nitumna lam, David khuapi ah, Ngasa Kongpi lutna lamah kulh puanung khat ciang a, Ofel kiimah ciang suakin a sang mahmahin ciangto hi; amah in Judah gam sunga kulh nei khuapi khempeuh ah zong galkap a ukte koih hi.
  </para>
  <para style="p">
    <verse number="15" style="v"/>Tua ciangin amah in Topa’ inn panin gamdang pasiante leh milim lakhia a, Topa’ inn mual tung leh Jerusalem a, ama lamsa biakna tau khempeuh lakhia-in, khuapi pua lamah tuate paai hi.
  </para>
  <para style="p">
    <verse number="16" style="v"/>Amah in Topa’ biakna tau zong koih kikin tua tungah thunuam-a biakna leh lungdam kohna pia hi; tua ciangin amah in Israel Pasian, Topa’ na a sep nadingun Judahte thu pia hi.
  </para>
  <para style="p">
    <verse number="17" style="v"/>Ahi zongin mite in mual dawn-a biak piaknate ah biakna pia lai uh a, ahih hangin Topa amaute’ Pasian tung bekah biakna pia uh hi.
  </para>
  <para style="p">
    <verse number="18" style="v"/>Tu-in Manasseh’ gamtatna a om laite, leh a Pasian’ tungah a thungetna, leh Israel Pasian, Topa’ min tawh ama tungah thu a gen thu-mu-te’ thungennate, en in, Israel Kumpite’ Khang Tangthu sungah om hi.
  </para>
  <para style="p">
    <verse number="19" style="v"/>Tua ciangin ama thungetna, leh ama kutna Pasian in a san’na, leh ama khialhna leh a cihtaklohna khempeuh, leh amah a kiniamkhiat ma-in mual dawn a, biak piaknate bawlin Asherahte leh milimte a koihna munte, en in, Thu-mu-te’ Khang Tangthu sungah kigelh hi.
  </para>
  <para style="p">
    <verse number="20" style="v"/>Tua ahih ciangin Manasseh a pate tawh ihmu a, amaute in a inn sungah amah vui uh hi; tua ciangin a tapa Amon in ama tangin uk hi.
  </para>
  <para style="p">
    <verse number="21" style="v"/>Amon in uk ding a kipatin kum sawmnih-le-nih pha a, amah in Jerusalem ah kumnih sung uk hi.
  </para>
  <para style="p">
    <verse number="22" style="v"/>A pa Manasseh’ gamtatnasa khempeuh bangin amah in Topa’ muhna ah a sia gamta hi. Amon in a pa Manasseh’ bawlsa milim khempeuh tungah biakna pia a, tuate’ na sem hi.
  </para>
  <para style="p">
    <verse number="23" style="v"/>A pa Manasseh a kiniamkhiat bangin Topa mai-ah amah kiniamkhiat lo a, hih Amon in mawhna tam piangsak semsem hi.
  </para>
  <para style="p">
    <verse number="24" style="v"/>Tua ciangin ama nasemte in amah sawmsimin ama inn sungah amah that uh hi.
  </para>
  <para style="p">
    <verse number="25" style="v"/>Ahih hangin tua gam mite in Kumpi Amon a sawmsim khempeuh that uh hi; tua ciangin tua gam mite in ama tangin a tapa Josiah kumpi-in koih uh hi.
  </para>
  <chapter number="34" style="c"/>
  <para style="p">
    <verse number="1" style="v"/>Josiah in uk ding a kipatin kum giat pha a, amah in Jerusalem ah kum sawmthum-le-khat sung uk hi;
  </para>
  <para style="p">
    <verse number="2" style="v"/>Amah in Topa mit-ah a man gamta a, a pu David’ khekhap zui hi; tak lamah ahi a, vei lamah ahi zongin amah lam pial lo hi.
  </para>
  <para style="p">
    <verse number="3" style="v"/>Bang hang hiam cih leh ama uk a kum giatna sung, amah naupang ahih laipi mahin, amah in a pu David’ Pasian zon’ ding kipan hi; a kum sawm-le-nihna ciangin amah in Judah leh Jerusalem panin mual dawn a, biak piaknate, Asherah milimte, leh a kiseek leh a kisung milimte beisiang sak ding kipan hi.
  </para>
  <para style="p">
    <verse number="4" style="v"/>Tua ciangin amah in Baalte’ biakna taute ama muhna ah supai sak hi; tua ciangin amah in tuate tungah a om paknamtui biakna taute phuk hi; tua ciangin amah in Asherah milimte, leh a kiseek leh a kisung milimte sukhamin gawivui a, tuate tungah biakna a pia mite’ han tungah theh hi.
  </para>
  <para style="p">
    <verse number="5" style="v"/>Amah in amau’ biakna taute tungah siampite’ guhte zong hal a, Judah leh Jerusalem siang sak hi.
  </para>
  <para style="p">
    <verse number="6" style="v"/>Tua ciangin Manasseh, Efraim, leh Simeon, leh Naftali khuapi ciang dong, mun awngte leh a kim a pamah,
  </para>
  <para style="p">
    <verse number="7" style="v"/>amah in biakna taute sukhamin Ashera milimte leh milim dangte satvui a, Israel gam sung khempeuh ah paknamtui biakna taute satvui hi. Tua ciangin Jerusalem ah amah ciahkik hi.
  </para>
  <para style="p">
    <verse number="8" style="v"/>Tu-in ama uk a kum sawm-le-giatna, gam leh inn a sian’sak khit ciangin, Topa a Pasian’ inn a puah dingin amah in Azaliah’ tapa Shafan leh khuapi sung ukpa Ma-aseiah, leh thuciamtehpa ahi, Joahaz’ tapa Joah sawl hi.
  </para>
  <para style="p">
    <verse number="9" style="v"/>Siampi lianpa Hilkiah kiangah amaute hong pai uh a, kongcingte ahi Levi mite in Manasseh leh Efraim leh Israel a om laite khempeuh leh Judah leh Benjamin khempeuh leh Jerusalem a, teeng mite tung panin a khop ahi, Pasian’ innah hong kipaipih sumte pia uh hi.
  </para>
  <para style="p">
    <verse number="10" style="v"/>Amaute in Topa’ inn a vaan nasemte tungah tua sum pia uh hi; tua ciangin Topa’ innah a sem nasemte in a inn puah nading leh a ngei batsakkik nadingin pia uh hi.
  </para>
  <para style="p">
    <verse number="11" style="v"/>Amaute in a kito suangte lei nading, leh Judah kumpite in a siatsak, tep nadingin singte leh inn lam nadingin innkamte lei nadingin khutsiamte leh innlamte tungah pia uh hi.
  </para>
  <para style="p">
    <verse number="12" style="v"/>Tua ciangin mite in cihtakna tawh na sem uh hi. Amaute tungah a en dingin Levi mi Merari beh sung pan Jahath leh Obadiah, leh Kohathte beh sung pan Zekhariah leh Meshullam kikoih hi. Levi mi, lasakna nazatte ah siamna a nei khempeuh,
  </para>
  <para style="p">
    <verse number="13" style="v"/>vangik puate a uk hi a, nasepna namkim a sem khempeuh makaih uh hi; tua ciangin Levi mi pawlkhatte in laigelhte, leh za neite, leh kulhkongpi cingte ahi uh hi.
  </para>
  <para style="p">
    <verse number="14" style="v"/>Amaute in Topa’ innah a kipaipih sumte a lakkhiat lai takun siampi Hilkiah in Moses tung tawnin a kipia Topa’ thukham laibu mu hi.
  </para>
  <para style="p">
    <verse number="15" style="v"/>Tua ciangin Hilkiah in lai-atpa Shafan kiangah, “Topa’ inn sungah thukham laibu ka mu hi,” ci hi; tua ciangin Hilkiah in Shafan tungah a laibu pia hi.
  </para>
  <para style="p">
    <verse number="16" style="v"/>Shafan in kumpipa kiangah a laibu paipih a, kumpipa kiangah, “Na semte tungah a kipia khempeuh amaute in a sepsan laitak uh ahi hi.
  </para>
  <para style="p">
    <verse number="17" style="v"/>Topa inn sungah a kimu sumte amaute in lakhia a, nasep vaante leh nasemte tungah pia uh hi,” ci-in gen thuah lai hi.
  </para>
  <para style="p">
    <verse number="18" style="v"/>Tua lai-atpa Shafan in kumpipa kiangah, “Siampi Hilkiah in kei tungah laibu khat hong pia hi,” a ci hi. Tua ciangin Shafan in kumpipa mai-ah tua laibu sim hi.
  </para>
  <para style="p">
    <verse number="19" style="v"/>Kumpipa in thukham kammalte a zak ciangin a puante balkek hi.
  </para>
  <para style="p">
    <verse number="20" style="v"/>Tua ciangin kumpipa in Hilkiah, Shafan’ tapa Ahikam, Mikah’ tapa Abdon, lai-atpa Shafan, leh kumpipa’ nasempa Asaiah thu pia-in,
  </para>
  <para style="p">
    <verse number="21" style="v"/>“Pai un la, a kimu laibu sunga kammalte tawh kisai-in keima ading leh Israel leh Judah ah a om lai mite adingin Topa thu na dong un; bang hang hiam cih leh i pu i pate in hih laibu sungah a kigelh khempeuh bangin sep ding Topa’ kammal na zui lo uh ahih manin eite tungah Topa’ hehna lian hi,” a ci hi.
  </para>
  <para style="p">
    <verse number="22" style="v"/>Tua ahih ciangin Hilkiah leh kumpipa in a sawl mite, puan a kem Hasrah, a tapa Tokhath, a tapa Shallum’ zi ahi kamsangnu Huldah kiangah pai-in (tu-in tua nu Jerusalem sung a Veng Nihna ah teeng hi) tua thu tawh kisai ama kiangah va gen uh hi.
  </para>
  <para style="p">
    <verse number="23" style="v"/>Tua ciangin tua nu in amaute kiangah, “Israel Pasian, Topa in hih bangin ci hi: ‘Kei kiangah note a hong sawlpa kiangah gen un,
  </para>
  <para style="p">
    <verse number="24" style="v"/>Topa in hih bangin ci hi: En un, Judah kumpipa mai-ah a kisim laibu sunga kigelh samsiatnate khempeuh ahi siatna hih mun leh a tungah a teeng mite khempeuh tungah ka tung sak ding hi.
  </para>
  <para style="p">
    <verse number="25" style="v"/>Amaute in amau’ gamtatna tawh kei hong hehsak theih nadingun amaute in kei hong nusia in, pasian dangte tungah paknamtui hal uh ahih manin hih mun tungah ka hehna kisungin dai lo ding hi.
  </para>
  <para style="p">
    <verse number="26" style="v"/>Ahih hangin Topa thu a dong dingin note a hong sawl Judah kumpipa tungah hih bangin na gen ding uh hi. Israel Pasian, Topa in hih bangin ci hi: Na zaksa thute tawh kisai-in,
  </para>
  <para style="p">
    <verse number="27" style="v"/>hih mun leh a tunga teengte langpan’na ama kammal na zak ciangin na lungsim kisikin Pasian mai-ah na kiniamkhiat a, keima mai-ah nang kiniamkhiatin na puante balkekin ka mai-ah kap na hih manin, kei zong nang kong za hi, Topa in ci hi.
  </para>
  <para style="p">
    <verse number="28" style="v"/>En in, na pate kiang kong zuan sak ding a, nuam takin na han na zuan ding a, hih mun leh a tunga teengte tungah ka tun’sak ding siatna khempeuh na mit in mu lo ding hi,’ ci hi,” a ci hi. Tua ciangin amaute in kumpipa kiangah thu puak kik uh hi.
  </para>
  <para style="p">
    <verse number="29" style="v"/>Tua ciangin kumpipa in mi sawlin Judah leh Jerusalem upa khempeuh kaikhawm hi.
  </para>
  <para style="p">
    <verse number="30" style="v"/>Tua ciangin kumpipa, Judah mite leh Jerusalem-a teeng mite leh siampite leh Levi mite khempeuh, mi khempeuh a lian a neu tawh, Topa’ innah paito hi; tua ciangin amah in Topa’ inn sungah a kimu thuciamna laibu sunga thute khempeuh amau’ zakin sim hi.
  </para>
  <para style="p">
    <verse number="31" style="v"/>Tua ciangin kumpipa ama munah ding-in, hih laibu sungah a kigelh thuciamna kammalte a sem dingin a lungsim khempeuh leh a nuntakna khempeuh tawh Topa’ nung a zuihna ding leh ama thupiaknate leh ama tecipan’nate leh a thukhamte a zuihna ding, Topa’ mai-ah thuciamna khat bawl hi.
  </para>
  <para style="p">
    <verse number="32" style="v"/>Tua ciangin amah in Jerusalem leh Benjamin sunga om mi khempeuh hih thu zui sak hi. Tua ciangin Jerusalem a, teeng mite in amau’ pute pate’ Pasian ahi Pasian’ thuciamna bangin gamta uh hi.
  </para>
  <para style="p">
    <verse number="33" style="v"/>Tua ciangin Josiah in Israel mite’neihsa gam sung khempeuh panin kihhuainate khempeuh lakhia a, Israel sunga om mi khempeuh Topa amaute’ Pasian na a sem sak hi. Ama nuntak sung khempeuh amau’ pute pate’ Pasian ahi Topa zuihna panin amaute kiheikhia lo uh hi.
  </para>
  <chapter number="35" style="c"/>
  <para style="p">
    <verse number="1" style="v"/>Josiah in Topa’ adingin Jerusalem ah Paisan Pawi bawl hi; amaute in a kha masa a ni sawm-le-li ni-in Paisan Pawi tuuno go uh hi.
  </para>
  <para style="p">
    <verse number="2" style="v"/>Amah in siampite amau’ panmunte ah seh a, Topa’ inn sunga nasepna ah amaute hanthawn hi.
  </para>
  <para style="p">
    <verse number="3" style="v"/>Tua ciangin amah in Israel khempeuh hilhin Topa tungah a siangtho Levi mite tungah, “Israel kumpipa, David’ tapa Solomon in a lam inn sungah thuciamna singkuang siangtho koih un; na liangko tung uhah na puak ding uh kisam nawn lo hi. Tu-in Topa na Pasian uh leh ama mi Israelte’ na sem un.
  </para>
  <para style="p">
    <verse number="4" style="v"/>Note a khen khenin na beh uh tawh kizui-in kithawi un la, Israel kumpipa David’ lam lahna leh a tapa Solomon’ lam lahna zui un.
  </para>
  <para style="p">
    <verse number="5" style="v"/>Tua ciangin mi nautang na sanggamte uh beh kikhenna tawh kizui-in siangtho munah ding un la, Levi minam beh tuamtuamte sung pan kihel kim un.
  </para>
  <para style="p">
    <verse number="6" style="v"/>Tua ciangin Paisan Pawi bawlna ganhing goin nomau mah kisian’suah un la, Moses tung tawnin Topa’ thugen bangin na sanggamte uh adingin kithawi un,” a ci hi.
  </para>
  <para style="p">
    <verse number="7" style="v"/>Tua ciangin Josiah in tua lai-a a om mi khempeuhte’ adingin Paisan Pawi piakna-in mi nautangte tungah ganhon panin tuunote leh keelnote tul sawmthum ciang dong, leh bawngtal tulthum pia hi; hihte in kumpipa’ neihsa pan ahi hi.
  </para>
  <para style="p">
    <verse number="8" style="v"/>Tua ciangin ama uliante in utna lungsim tawh mite tung, siampite tung leh Levi mite tungah pia hi. Pasian’ innah ulianpite ahi Hilkiah, Zekhariah, leh Jehiel-te in siampite tungah Paisan Pawi bawl nadingin tuuno leh keelno tulnih leh zaguk leh bawngtal zathum pia uh hi.
  </para>
  <para style="p">
    <verse number="9" style="v"/>Levi mi ukpite Konaniah, Shemaiah, leh a sanggam Nethanel, Hashabiah, Jeiel leh Jozabab-te in Paisan Pawi piak nadingin Levi mite tungah tuuno leh keelno tulnga leh bawngtal zanga pia uh hi.
  </para>
  <para style="p">
    <verse number="10" style="v"/>Nasep nading a kithawi khit uh ciangin, siampite amau’ munah ding a, kumpipa’ thupiakna bangin Levi mite amau’ khen sungah om uh hi.
  </para>
  <para style="p">
    <verse number="11" style="v"/>Tua ciangin amaute in Paisan tuuno go uh a, Levi mite in savun a hawk lai takun siampite in amau’ tung panin a ngah uh sisan theh uh hi.
  </para>
  <para style="p">
    <verse number="12" style="v"/>Tua ciangin amaute in, Moses laibu sungah a kigelh bangin Topa tungah piak dingin mi nautang sungah a innkuan a pawl tawh kizui-in a hawm theih nadingun meihal biaknate tuam koih uh hi. Tua bangin amaute in bawngtalte hih uh hi.
  </para>
  <para style="p">
    <verse number="13" style="v"/>Tua ciangin amaute in biakna ngeina kip tawh kizui-in Paisan tuuno mei-ah hang uh hi; tua ciangin amaute in beel sung, beelpi sung, leh sikbeel daite sungah siangtho piaknate huan uh a, mi nautang khempeuh kiangah tuate manlang takin puak uh hi.
  </para>
  <para style="p">
    <verse number="14" style="v"/>Tua khit ciangin amau’ ading leh siampite adingin amau mah kithawi uh hi; bang hang hiam cih leh Aaron’ suan siampite zankim ciang dong meihal biaknate pia-in manlah uh hi; tua ahih ciangin Levi mite, amau’ ading leh Aaron’ suan siampite’ adingin kithawi uh hi.
  </para>
  <para style="p">
    <verse number="15" style="v"/>David’ thupiak bangin Asaf behte ahi lasate, leh Asaf, leh Heman, leh kumpipa’ thu-mupa Jeduthunte amau’ munah om uh hi; kulhkongpi cingte kulhkongpi ciatah om uh hi; amau’ sanggam Levi mite in amau’ adingin kithawi sak uh ahih manin amau’ nasepna pan amau a paikhiat ding uh kisam lo hi.
  </para>
  <para style="p">
    <verse number="16" style="v"/>Tua ahih ciangin Kumpi Josiah’ thupiakna bangin Paisan Pawi bawl nading leh Topa’ biakna tau tungah meihal biaknate piak nadingin tua ni-in Topa’ nasep nading khempeuh kithawi hi.
  </para>
  <para style="p">
    <verse number="17" style="v"/>Tua lai-ah a om Israel mite in tua hunin Paisan Pawi, leh Silngo Sawh loh Anlum Pawi ni sagih sung bawl uh hi.
  </para>
  <para style="p">
    <verse number="18" style="v"/>Kamsang Samuel’ huna kipan tua bang Paisan Pawi Israel tungah kibawl ngei lo hi; Josiah, leh siampite leh Levi mite, leh tua lai-ah a om Judah leh Israel khempeuh, leh Jerusalem a, teeng mite in a bawl Paisan Pawi tawh a kibang, Israel kumpite kuamah in bawl lo hi.
  </para>
  <para style="p">
    <verse number="19" style="v"/>Josiah’ uk a kum sawm-le-giatna kumin hih Paisan Pawi kibawl hi.
  </para>
  <para style="p">
    <verse number="20" style="v"/>Hih thute khempeuh khit, Josiah in biakinn a bawl khit ciangin, Eufrates gun gei Karkhemish ah galdo dingin Izipt kumpipa Neko hong kuanto a, amah do dingin Josiah kuankhia hi.
  </para>
  <para style="p">
    <verse number="21" style="v"/>Ahih hangin amah in ama kiangah kamtaite sawlin, “Judah kumpipa aw, eite gel khat leh khat i kihih nading bang om ahi hiam? Tu ni-in nang a do dingin hong kuan ka hi kei hi; ka galte a do dingin hong kuan ka hi hi; ka kinawh nading Pasian in kei tungah thu hong pia khin hi. Kei tawh a omkhawm Pasian na nialna khawl in, tua hi kei leh nang hong susia ding hi,” ci sak hi.
  </para>
  <para style="p">
    <verse number="22" style="v"/>Ahi zongin ama kiang panin Josiah kihei khia nuam lo a, amah tawh a kido theih nadingin a meel kiseel hi. Amah in Pasian’ kam pana Neko’ thugente ngai lo a, Megiddo zanglei a, galkidona ah va pawm hi.
  </para>
  <para style="p">
    <verse number="23" style="v"/>Tua ciangin thaltawite in Kumpi Josiah kap hi; tua ciangin kumpipa in a nasemte kiangah, “Nakpi takin liam ka hih manin kei hong pai khiatpih un,” a ci hi.
  </para>
  <para style="p">
    <verse number="24" style="v"/>Tua ahih ciangin a nasemte in leeng sung panin amah la khia-in ama leeng nihna sungah amah pua-in Jerusalem ah paipih uh hi. Tua ciangin amah si a, a pate’ han sungah kivui hi. Judah gam leh Jerusalem khuami khempeuh Josiah’ hangin kap uh hi.
  </para>
  <para style="p">
    <verse number="25" style="v"/>Jeremiah in zong Josiah hangin kah la phuak hi; pasal lasate leh numei lasate khempeuh in tu ni dongin amau’ kahna ah Josiah tamlawh uh hi. Amaute in Israel sungah hih thu biakna ngeina kipin bawl uh hi; en in, Kah La sungah tuate kikhum hi.
  </para>
  <para style="p">
    <verse number="26" style="v"/>Tu-in Josiah’ gamtatna a om laite, leh Topa’ thukham sungah a kigelh bangin a nasep hoihte,
  </para>
  <para style="p">
    <verse number="27" style="v"/>leh ama gamtatna, a masa leh a nunung, en in, Israel leh Judah Kumpite’ Laibu sungah kigelh hi.
  </para>
  <chapter number="36" style="c"/>
  <para style="p">
    <verse number="1" style="v"/>Tua gam mite in Josiah’ tapa Jehoahaz la-in Jerusalem ah a pa’ tangin kumpi-in koih uh hi.
  </para>
  <para style="p">
    <verse number="2" style="v"/>Jehoahaz in uk ding a kipatin kum sawmnih-le-thum pha hi; amah in Jerusalem ah khathum sung uk hi.
  </para>
  <para style="p">
    <verse number="3" style="v"/>Tua ciangin Izipt kumpipa in Jerusalem ah amah zakiasak a, siah ngun talen zakhat leh kham talen khat, tua gam kipiasak hi.
  </para>
  <para style="p">
    <verse number="4" style="v"/>Tua ciangin Izipt kumpipa in Judah leh Jerusalem tungah a ukin Jehoahaz’ sanggampa Eliakim koih a, ama min Jehoiakim-in khelsak hi; ahih hangin Neko in a sanggampa Jehoahaz la-in Izipt-ah paipih hi.
  </para>
  <para style="p">
    <verse number="5" style="v"/>Jehoiakim in uk ding a kipatin kum sawmnih-le-nga pha a, amah in Jerusalem ah kum sawm-le-khat sung uk hi. Amah in Topa a Pasian’ mai-ah a sia gamta hi.
  </para>
  <para style="p">
    <verse number="6" style="v"/>Babilon kumpipa Nebukhadnezzar amah do-in hong paito a, Babilon ah a paipih dingin amah kol bulh hi.
  </para>
  <para style="p">
    <verse number="7" style="v"/>Nebukhadnezzar in Topa’ inn-a um-le-beel pawlkhatte zong Babilon ah pua-in Babilon a, a kumpi innah tuate koih hi.
  </para>
  <para style="p">
    <verse number="8" style="v"/>Tu-in Jehoiakim’ gamtatna a om laite, leh ama hih kihhuainate, leh amah a hoih lohna a kimute, en in, Israel leh Judah Kumpite’ Laibu sungah kigelh hi; tua ciangin a tapa Jehoiakhin in ama tangin uk hi.
  </para>
  <para style="p">
    <verse number="9" style="v"/>Jehoiakhin in uk ding a kipatin kum sawm-le-giat pha a, amah in Jerusalem ah khathum leh nisawm sung uk hi. Amah in Topa’ muhna ah a sia gamta hi.
  </para>
  <para style="p">
    <verse number="10" style="v"/>Tua kum khuakhal sungin Kumpi Nebukhadnezzar in mi sawl in Topa’ inn a, um-le-beel manphate tawh amah Babilon la sak a, Judah leh Jerusalem tungah Jehoiakhin’ sanggampa Zedekiah kumpi-in koih hi.
  </para>
  <para style="p">
    <verse number="11" style="v"/>Zedekiah in uk ding a kipatin kum sawmnih-le-khat pha a, amah in Jerusalem ah kum sawm-le-khat sung uk hi.
  </para>
  <para style="p">
    <verse number="12" style="v"/>Amah in Topa a Pasian’ muhna ah a sia gamta hi. Topa’ kam panin thu a gen kamsang Jeremiah’ mai-ah amah kiniamkhiat lo hi.
  </para>
  <para style="p">
    <verse number="13" style="v"/>Pasian tawh a kiciamsak Kumpi Nebukhadnezzar zong amah in lehdo hi; Israel Pasian, Topa’ kiang zuan kik nuam lo a, zong kisik nuam loin a lung khauhsak hi.
  </para>
  <para style="p">
    <verse number="14" style="v"/>A makai siampite leh mi khempeuh zong tua mah bangin citak lo mahmah uh a, minamte’ kihhuainate zui uh hi; amah in Jerusalem ah a siangtho-in a koih Topa’ inn amaute in ninsak uh hi.
  </para>
  <para style="p">
    <verse number="15" style="v"/>A mite leh ama teen’na mun khasiat ahih manin amau’ pute pate’ Pasian, Topa in a kamtaite amaute kiangah sawl teitei hi;
  </para>
  <para style="p">
    <verse number="16" style="v"/>ahih hangin a mite tungah Topa’ hehna a suah ciang dong, a hehna a kidamsak zawh nawn loh ciang dongin amaute in Pasian’ kamtaite zahpihin, a thute simmawhin, a kamsangte thusim lo niloh uh hi.
  </para>
  <para style="p">
    <verse number="17" style="v"/>Tua ahih ciangin amah in Khaldea mite’ kumpipa amaute’ lang khatah paipih a, amah in amau’ biakna inn sungah namsau tawh a tangvalte uh that a, tangval ahi a, nungak ahi a, a teek ahi a, a ham ahi zongin khasiat lo hi; amah in a vekpi-in ama khut sungah pia hi.
  </para>
  <para style="p">
    <verse number="18" style="v"/>Tua ciangin Topa’ inn a, um-le-beel khempeuh a lian a neu, leh Topa’ inn a, vanmanphate leh kumpipa leh a uliante’ vanmanphate khempeuh amah in Babilon ah paipih hi.
  </para>
  <para style="p">
    <verse number="19" style="v"/>Tua ciangin amaute in Pasian’ inn halin Jerusalem kulh nusia uh a, a kumpi inn khempeuh mei tawh halin a um-le-beel manpha khempeuh susia uh hi.
  </para>
  <para style="p">
    <verse number="20" style="v"/>Amah in namsau panin a suakta mite Babilon ah salin la a, Persia kumpi in a uk hun mateng amah leh a suan leh khakte’ nasem a suak uh hi.
  </para>
  <para style="p">
    <verse number="21" style="v"/>Tua sungin Israel leitang in a sabbathte a kicingin na tang hi. Kamsang Jeremiah tung tawnin Topa’ thugen a tun’ nadingin kum sawmsagih a cin’ nadingin leitang a kinusiat sung khempeuh leitang in sabbath tawlngakna a tang ahi hi.
  </para>
  <para style="p">
    <verse number="22" style="v"/>Tu-in Persia kumpipa Sairas’ kum khatna kumin, Jeremiah’ kam pana Topa’ thugen a tangtun’ theih nadingin, Topa in Persia kumpipa Sairas’ lungsim hanthawn a, amah in a kumpigam sung khempeuh ah taangkona khat bawl a, lai-in zong gelh hi.
  </para>
  <para style="p">
    <verse number="23" style="v"/>“Persia kumpipa Sairas in hih bangin ci hi, ‘Vantung Pasian, Topa in leitung kumpi gam khempeuh kei hong pia khin a, Judah gam sung Jerusalem khua ah ama adingin inn khat ka lamsak ding hong sawl hi. Note lakah ama mi ahi khempeuh, Topa a Pasian uh in ompih ta hen. Inn lam dingin Jerusalem ah amaute paito sak un,’ ci hi,” a ci hi.
  </para>
</usx>